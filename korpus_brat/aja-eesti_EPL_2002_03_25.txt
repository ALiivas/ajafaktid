Erinevalt varasematest aastatest ei registreerinud tervisekaitseinspektsioon tänavu kevadel inimeste massilist haigestumist ülemiste hingamisteede nakkustesse .
" Haiguslaine kas jäi ära või pole inimesed tõesti arstile läinud ja käivad tööl edasi .
Labor on tänavu avastanud vaid kaks-kolm gripijuhtu , " ütles tervisekaitseinspektsiooni infonõunik Agnes Jürgens .
Möödunud nädalal põdes ametlikel andmetel ülemiste hingamisteede haigust 5348 inimest , neist 138 juhul kahtlustasid perearstid grippi ja üheksa last vajas haiglaravi .
Mullu samal ajal olid hingamisteede nakkuse tõttu tõbised 4591 inimest .
Sagenenud haigestumist ei täheldanud tervisekaitsjad ka tänavu märtsi alguses ega veebruaris - nädalas haigestunud inimeste hulk on olnud 5000-6000 piirimail .
Mullu tabas gripilaviin Eestit 12.-18. veebruarini , kui nädala jooksul registreeriti üle 19 000 uue ülemiste hingamisteede haigusjuhu .
Haigustele iseloomulikud tunnused :
Paragripp Valus kurk , tavaliselt ei jää tulemata ka nohu ja haukuv köha .
Võib gripile iseloomulik lihaste valu .
Paragripp ei lähe nädalaga mööda , vaid vaevab põdejat pikemat aega .
Selle raviks eriravimeid pole .
Adenoviirus Põdemine võib kulgeda sarnaselt teiste hingamisteede haigestumisega , kuid sellega võivad kaasneda ka silmapõletik , seedehäired ja kõhuvalu .
( Rahvasuu ja isegi mõned arstid on seda silma- või kõhugripiks ümber nimetanud , kuid selliseid haigusi maailmas ei tunta . )
RS-viirus tekitab köha , mis võib kulgeda astmaatiliste nähtudega , nii et lapsel võib tekkida lausa lämbumisoht .
Gripp algab tavaliselt kõrge palaviku ja lihaste valuga , on eelmistest märksa tõsisem haigus , eriti just vanemate inimeste jaoks , sest võib tüsistusena põhjustada kopsupõletikku , neeruvaagna põletikku või krooniliste haiguste ägenemist .
Seejuures kergemini levib ja ägedamalt kulgeb just A-gripp .
Kõik ülemiste hingamisteede viirushaigused vajavad tüsistuste ärahoidmiseks korralikku arsti järelevalve all ravimist .
Igasuguse hingamisteede haiguse korral on soovitav koju jääda , olla voodis ja juua palju sooja jooki , näiteks mustsõstra teed ja kontakteeruda arstiga .
Arstil omakorda tuleks täpse diagnoosimise ja efektiivse ravi huvides saata haigelt võetud proov viroloogialaborisse .
allikas : Tervisekaitseinspektsioon
