Selle ja järgmise aasta jooksul leiab Eestis aset rohkem kui tuhat raamatuga seonduvat ettevõtmist

Ehkki eesti raamatu aasta algab ametlikult rahvusvahelisel raamatupäeval ehk 23. aprillil , on juba käesolev nädal raamatuaasta sündmuste poolest erakordselt tihe .
Eile avati Tallinnas Rahvusraamatukogus kolm raamatuga seonduvat näitust , raamatuaasta üritusi toimub sel nädalal Eesti erinevais paigus kokku kümmekond .
Neljapäeval ja reedel leiab Tartu Ülikooli raamatukogu konverentsisaalis aset eesti raamatu aasta avakonverents “ Raamatu osa Eesti arengus ” .
Raamat muutunud kontekstis
Esimene eesti raamatu aasta viidi läbi aastal 1935 , tähistamaks 400 aasta möödumist Wanradt-Koelli katekismuse ilmumisest , mida tollal peeti esimeseks teadaolevaks eestikeelseks trükiseks .
Kuna vahepeal lisandus teavet kümme aastat varasema eestikeelse trükise kohta , siis korraldati II eesti raamatu aasta paguluses juba 1975.-76. aastal .
475 aasta möödumine 1525 Lüübekis trükitud luterliku sisuga eestikeelset teksti sisaldavast üllitisest on ka tänavuse raamatuaasta motiiviks .
Eesti Raamatu Aasta Peakomitee aseesimehe Peeter Tulviste sõnul langeb seekordne raamatuaasta aga eesti raamatu jaoks ka sisuliselt mitmeti murrangulisele ajale , andes põhjust raamatu rolli mõtestamiseks muutunud kontekstis .
“ Infoajastu on toonud raamatu jaoks rohkem muutusi kaasa kui kogu eelnev raamatuajalugu kokku .
Teisalt on võrreldes nõukogude ajaga oluliselt muutunud eesti ühiskonna ja lugeja suhe raamatusse .
Kui nõukogude ajal püüdis eesti inimene oma identiteedi ja omariikluse ideaalide hoidmiseks võimalikult palju eestikeelseid raamatuid koju osta , siis nüüd on riik tänaval ning tema riiulis hoidmiseks pole vajadust ega võimalusigi .
Kuna alates 1935. aastast pole raamatu koha mõtestamise osas süstemaatilist tööd tehtud , siis nüüd on raamatu muutunud asendi mõtestamiseks just õige aeg , ” arvas Tulviste .
Nii on Tulviste üheks raamatuaastaga seonduvaks lootuseks , et saaks läbi mõeldud , mis saab raamatust edasi .
Selles mõttes on raamatuaasta keskseteks üritusteks konverentsid , mille seast Tulviste lisaks ülehomme algavale “ Raamatu osale Eesti arengus ” tõi välja ka tuleva aasta märtsis Pärnus aset leidvad mõttetalgud tiitliga “ Kloostrist internetini ” .
“ Kui esimene konverents vaatab tagasi , mis raamat on Eestist teinud , siis teine on selgelt tulevikku suunatud , ” ütles Tulviste .
“ Täna on teed igasuguse info juurde lahti ja probleem on selles , kuidas teha see majanduslikult kättesaadavaks .
Kuigi raamatu kõrvale on lisandunud hulganisti infokandjaid , kasvab lugejate nõudlus küla- ja rahvaraamatukogude järele pidevalt ning on suurem , kui olemasolev struktuur võimaldab pakkuda . ”
, märkis Tulviste .
“ Raamatuaasta pole suunatud mitte niivõrd suurtele teadusraamatukogudele , kui just küla- ja rahvaraamatukogude probleemidele , ” lisas ta .
Aasta jooksul on üle Eestimaa planeeritud rohkem kui tuhat erinevat üritust , juba sel nädalal on lasteraamatupäevad Obinitsas ja Põltsamaal , näitus Elvas ja kultuurikonverents Pärnus .
Noored on kõrvale jäänud
Raamatuaasta kava vaadates näib , et küllaltki kõrvale on jäänud noorema ja keskmise põlve kirjandushuvilistele suunatud üritused .
Tulviste sõnul ei olegi raamatuaasta kuidagi ealiselt suunatud , kui just lapsed välja arvata , ning on eeskätt mõeldud just võimaluste loomisele erinevais paigus , et kõik saaksid kaasa lüüa .
“ Nooremad kirjandusetegijad korraldavad ka ise küllalt palju üritusi , mida ei pea ju ilmtingimata raamatuaastaga siduma , ” arvas Tulviste .
