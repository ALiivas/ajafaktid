Möödunud aasta 19. juuli ööl vastu 20ndat muutis Saksamaalt Travemündest Riiga suunduv mootorlaev Prof Sergei Dorofjev ootamatult kurssi ja sõitis sisse Gdynia sadamasse Poolas .
Laevale laaditi kolm kinni plommitud merekonteinerit ja pardale tulid kaks eesti noormeest .
Kolm päeva hiljem jõudsid samad konteinerid autodel Iklas Eesti piirile , ühest neist leidis toll 1600 TT-püstolit .
Politsei pidas kahtlustatuna salarelvaäris kinni tallinlase Lauri Ulla ( 24 ) ning viljandlased Marko Nõmmiku ( 24 ) ja Paul Viilipi ( 32 ) .
Eile kuulutas Pärnu maakohus nende kohta välja otsuse .
Kohus leidis kõigi kohtualuste süü olevat tõendatud ja mõistis Lauri Ullale 1 aasta ja 6 kuud vabadusekaotust poolkinnises vanglas , Marko Nõmmikut ja Paul Viilipit karistati 1 aasta ja 6 kuu vabadusekaotusega tingimisi 3-aastase katseajaga .
Ühtlasi maksab riik tagasi Paul Viilipi eest tasutud 88 000 krooni suuruse kautsjoni .
Politsei on veendunud , et süüpinki sattusid võimsa salarelvaäri väikesed tegelased , kelle ülesandeks oli täita neile antud käsk .
Tänaseni on saladus , kes finantseeris relvatehingut ning kellele ja kuhu relvad lõpuks pidid jõudma .
Samuti ei ole teada , kuidas relvad Poolas osteti .
Jõud , kes seisavad salarelvaäri taga , suutsid panna mootorlaeva Prof Sergei Dorofjevi muutma kurssi .
Vastuseta on jäänud Vene miilitsale ja Poola politseile saadetud järelepärimised relvaäriga seotud asjaolude kohta .
Kohtus Lauri Ullat kaitsnud Priit Tartu taotles kohtuistungi kinniseks kuulutamist , kuna Lauri Ulla tunnistused võivad ohtu seada tema elu .
Pildi tehingu mastaapsusest annab ka summa , mida sellega püüti liigutada .
Kui arvestada , et ühe Poolas valmistatud TT-püstoli hind on asjatundjate hinnangul Eestis 3000 krooni ringis , siis maksab Iklas tabatud relvapartii ca 5 miljonit krooni .
Venemaal , kuhu relvad tõenäoliselt jõudma pidid , on hinnad kõrgemad ja seal võiks politsei arvates nende mustaturuväärtus ulatuda 6,4 miljoni kroonini .
Relvatehingu käivitab tudeng
Eile süüdimõistetud kolmest relvakullerist oli kõige olulisem roll täita Eesti Kõrgema Kommertskooli II kursuse üliõpilasel Lauri Ullal .
Tema oli see , kes organiseeris relvavedu Eestisse ja tegi oma tuttava Rain Raimo kaudu Marko Nõmmikule ja Paul Viilipile ettepaneku relvaveos osaleda .
Tookord töötas Ulla küpsiste impordi ja transiidiga tegelevas firmas Indrek & Partnerid .
Ulla sõnul sai relvatehing alguse sellest , et Venemaa äripartner jättis saadud kauba eest maksmata ja autod koos koormaga peeti Vene tollis kinni .
Mõne aja möödudes viis tee ta kokku Fetissovi ja Martshenko nimeliste meestega , kes nõudsid Indrek & Partnerite käest olematu 30 000 USA dollari suuruse võla tasumist .
Ühel kohtumisel ütlesid Fetissov ja Martshenko , et neil on raskusi Eesti tolliga , ja tegid ettepaneku aidata üks kaubasaadetis üle Eesti piiri toimetada .
“ Ettepanekust oli võimatu keelduda , kartsin oma ja lähedaste elu pärast , ” põhjendas Lauri Ulla , miks ta kuritegelikule koostööle läks .
See on mehe enda versioon .
Politsei poolt eeluurimisel kogutud materjal aga ei kinnita Lauri Ulla seletusi .
Pole ühtegi fakti , millest nähtuks , et teda sunniti kuriteost osa võtma , samuti ei pöördunud ta abi saamiseks õigel ajal politsei poole .
Neljas relvaäris kahtlustatav eestlane Rain Raimo , kes Lauri Ulla kinnitusel tema kontakte Vene ärimeestega vahendas ja tema sõnu kinnitada võiks , on kadunud ja politsei poolt tagaotsitavaks kuulutatud .
Keskuurimisbüroo eriti tähtsate asjade uurija Anatoli Põhjakaseni on jõudnud informatsioon , et viimati on Rain Raimot nähtud Rootsis ja USAs .
Eeluurimisel kaitses Lauri Ullat vandeadvokaat Monika Mägi , kelle möödunud reedel mõistis altkäemaksu andmises süüdi Tallinna ringkonnakohus .
Relvad laaditakse laevale
Neli relvaäriga seotud eestlast astus tegevusse möödunud aasta juulis .
Lauri Ulla pöördus kõigepealt Rain Raimo poole , kes otsis üles oma tuttavad Marko Nõmmiku ja Paul Viilipi ning tegi neile ettepaneku sõita Poola kaubale järele .
Selleks jättis ta Viljandis kauplusse Noore Marko Nõmmikule paki , kus oli sees 1000 USA dollarit jooksvateks kuludeks , mobiiltelefon , tegevusjuhis ja võltsitud pass Armin Utti nimele , mida hiljem kasutas Marko Nõmmik .
Ülesande täitmise eest lubati kummalegi mehele 5000 krooni .
Marko Nõmmik ja Paul Viilip sõitsid lennukiga Varssavisse , kus neid võttis vastu keegi vene keelt valdav poolakas .
Eestlased paigutati Varssavis hotelli ja neil kästi oodata .
Paari päeva pärast viis poolakas nad autoga sadamalinna Gdyniasse , kus Marko Nõmmik ja Paul Viilip läksid mootorlaeva Prof Sergei Dorofjev pardale .
Nende ülesanne oli avada Gdynias laevale laaditud kolm konteinerit ja paigutada kahes konteineris olevad makaronikastid ümber nii , et nendega oleks kaetud kolmandas konteineris asuvad 20 puukasti TT-püstolitega .
Järgneval ööl tõstsid Marko Nõmmik ja Paul Viilip makaronikastid relvade peale ja plommisid uuesti merekonteinerid .
Laev saabus Riiga 21. juuli õhtul ja järgmisel päeval alustasid Eestist saadetisele vastu tulnud Volvo ja Kamaz teekonda Tallinna poole .
Relvakastid makaronide all
Autod jõudsid kella kahe paiku Iklasse , kus olid juba vastas Lauri Ulla ja Paul Viilip .
Dokumentide järgi oli kolmes merekonteineris 15 012 kg Poolas toodetud Rapido makarone , saatjaks oli märgitud Luksemburgi firma Valex Trading ning saajaks Peterburi firma Linson .
Tolliametnike sõnul äratas saadetis neis kohe kahtlust , sest nii süütule kaubale kui makaronid olid kaks meest autoga vastu tulnud .
Samuti olid konteinerid erilised ning kauba teekond kummaline : Luksemburgi firma saatis Poolas toodetud makarone Poola , Läti ja Eesti kaudu Peterburi .
Tolliametnikel kulus kolm ja pool tundi , enne kui jõuti püstolikastideni , millel oli poolakeelne kiri “ Armeepüstol , 7,62 , TT ” .
Ühe tollitöötaja tunnistuse kohaselt tuli pärast püstolite leidmist tema juurde konteinerisse Lauri Ulla ja sosistas : “ Ehk jõuame kokkuleppele . ”
Kokkuleppele siiski ei jõutud ja relvad jäid esialgu relvastatud valve all Iklasse , kust K-komando need hiljem siseministeeriumi lattu viis .
Uurimisel tehti kindlaks , et kauba saatjaks märgitud Valex Trading on tegelikult Poola firma Luksemburgis registreeritud esindus , millel pole õigust majandustegevuseks .
Tehingut vahendas samuti Poola firma Nord Tecknik .
Peterburi firmat Linson ei olnud aga üldse Venemaal ametlikult registreeritud .
Anatoli Põhjakas peab väga tõenäoliseks , et Poola relvatehaste toodang on Eesti kaudu salaja Venemaale liikunud ka varem .
Aastatel 1993 ja 1994 , kui TT-püstoleid sai Eestisse tuua politseiameti loaga legaalselt , müüsid Eesti relvakauplused ca 30 000 seda marki relva .
Politsei arvates võis suur osa nendest illegaalselt jõuda Venemaa mustale turule .
