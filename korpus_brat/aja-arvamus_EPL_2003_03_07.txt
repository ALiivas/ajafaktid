Tartu Ülikooli rektor Jaak Aaviksoo annab nõu uue koalitsioonilepingu hariduse peatüki sisu kohta .
Hea meel oli kuulda Siim Kallase tõdemust , et nendest valimistest võidavad kindlasti lastega pered - see peabki olema Eesti esimene eelistus ja kindlasti teeb rõõmu , et meie erakonnad selles küsimuses tõesti üksmeelel on .
Usun , et koos lastega peredega on valimistest võitjana väljunud ka haridus .
Viimastel aastatel kuhjunud arusaamine , et napp sisuline haridustase ja kesised oskused on kujunemas Eesti majandusarengu peamiseks piduriks , koos tõestusega , et meie kõrged hariduskulud on müüt , tõstsid kõigi erakondade valimisplatvormides haridustemaatika tähtsale kohale .
Res Publica ja Juhan Partsi tänuväärne ettekujutus eestlastest kui haritud rahvast tuleb täita sisuga .
Head võimalused tegudeks
Reformierakonna lubadus esitada haridussüsteemi rahastamise kompleksne süsteem , Rahvaliidu kindlasõnaline toetus kõrgharidusele , Mõõdukate hariduskulutuste 8 protsendini viimise ettepanek , Isamaaliidu õpetajate ( ja loodetavasti ka õppejõudude ) palgatõusu soov ning Keskerakonna koolitoiduprogramm annavad võimaluse hariduse heaks midagi tõepoolest ära teha .
Ühinedes sooviga , et Eesti saaks tugeva , tasakaalustatud ja tegusa valitsuse neljaks aastaks , soovin ühtlasi , et haridus- ja teadusministri kohta täidaks haritud ja kogenud poliitik , kel on mitte ainult oma erakonna ja koalitsiooni , vaid kõigi parlamendiparteide , samuti haridusavalikkuse toetus .
Haridusveskid jahvatavad aeglaselt ja vaid laiapõhjaline ja pikaajaline jõupingutus kannab tõelist vilja .
Jätkugu uuel hariduspoliitikal sihikindlust seista esmajärjekorras hariduse kvaliteedi eest - haridus saab ja tohib olla ainult hea , halba haridust nimetatakse harimatuseks .
Head õpetajad , head koolid ja ülikoolid väärivad hindamist ja vähem head , kuid siiski vajalikud toetust , et muutuda headeks .
Teistel tuleb leida endale sobivamat rakendust .
Just tegelike tulemuste ja saavutuste väärtustamise kaudu tõuseb ka hariduse ja õpetajate autoriteet ja maine ühiskonnas .
Stipendiumid välisõppeks
Maine ja autoriteet on tähtsamad kui raha ja palju tähtsamad kui küsitavad reformid ja administratiivsed liitmised-lahutamised , rääkimata kutsekoolide kõrgkoolideks muutmise kampaaniast .
Kutsehariduse tugevdamiseks on raske teha midagi mõjusamat , kui tuua kutsehariduse juurde rohkem ühiskonnas silmapaistvaid isikuid , andes nende kätte vahendid konkreetsete eesmärkide saavutamiseks .
Peale riigi loodavate üliõpilastele suunatud õpirahadele välismaal hariduse omandamiseks võiks avaliku ja erasektori koostöös asutada kopsakad stipendiumid tööelus silma paistnud spetsialistide suunamiseks kutsekoolidesse juhtideks-õppejõududeks .
Eesti haridusseadus pärineb põhiseaduse eelsest ajast ja koos oma üle 20 parandusega ei saa meid enam kuidagi rahuldada .
Vajame uut haridusseadust ja veel enne selle aluseks olevat kokkulepet terves reas põhimõtetes .
Oleks hea uudis , kui koalitsioonileppes oleks punkt uue haridusseaduse esitamisest riigikogule järgmise aasta jooksul .
Sellele peaks mõistagi eelnema konkreetne ja lühike haridusstrateegia veel enne selle aasta lõppu .
Arendada õppekava 10 korda enam
Kui veel midagi soovida , siis vahest suuremat professionaalsust hariduse juhtimisel ja haridussüsteemi haldamisel .
Kes veel , kui mitte haridus- ja teadusministeerium peaks oma otsustes tuginema erialasele kompetentsile ning olukorra teaduslikule analüüsile ja prognoosile , see aga tähendab vastavate uuringute ja arendustegevuse mahu mitmekordset kasvu .
Eelkõige puudutab see hariduse sisulist poolt - õppekava arenduseks minevad vahendid ei peaks olema mitte 0,02% , vaid vähemasti 0,2% haridussummadest .
Kuidas muidu suudame me muuta kvaliteetseks , s.o. meie homsetele vajadustele vastavaks hariduse sisu , mis liig sageli ei suuda tõusta kõrgemale eilsete tõdede omandamisest pürgimaks homsete probleemide lahendamise poole .
Muidugi , kõigeks selleks on vaja ka raha , ja enne kui rääkida lisarahast , on vaja selgusele jõuda , mida ja mis ajaks selle raha eest saab .
Aga hariduse rahastamise küsimustest ei saa ka vaikides mööda minna .
Ma ei usu , et ühiskond ja haridusavalikkus hakkaksid usaldama ühtegi hariduspoliitikut või -poliitikat , kes selgelt ei deklareeri sihti suurendada rahvuslikke hariduskulutusi ennaktempos kogu rahvusliku rikkuse kasvuga võrreldes .
Väärikaks eesmärgiks võiks olla meie põhjala naabrite praktika , kes just hariduse ja teaduse edendamise kaudu on kogu maailmale tõestanud eduka majandus- ja sotsiaalarengu võimalikkust ka looduslikult rikkamate ja muidu võimsamate riikidega võrreldes .
