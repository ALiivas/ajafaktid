Sven Grünberg's ProgeRock Group MESS ( Bella Musica )
GRATEFUL DEAD Hundred Year Hall ( Live 2CD ) ( Line )
Hilinenud digitaaldebüüdid mõlemad .
Kumbki omil põhjusil , erineval moel ja määral .
Bella Musica avaldet Messi(a)-muusika valimik koondab esmakordselt ühtede plaadikaante vahele üheksa lühemat ja pikemat elektroonilist ürikut Grünbergi varasest progeperioodist 1975-76 , autori enda poolt mullu mõneti redigeeritud ja veidi värskendatud kujul .
Kaunikesti isepäist kirjastamispoliitikat ajava , valdavalt mitmesuguseid minevikumälestisi ja olevikumarginaale üllitava germaani firma Line topeltalbum “ tänulike kadunute ” 1972. aasta Saksamaa-turneelt teeb eurooplasile nö. esmakordselt taaskättesaadavaks Grateful Deadi tollekevadise Frankfurdi-kontserdi selle ligemale kahe- ja poole tunnises täispikkuses .
( Tõenäoliselt pole antud ülesvõte varem ametlikult ilmavalgust näinud ei Ameerikas ega mujalgi . )
Sedasi siis .
Kaks igati iseloomulikku toimikut samast rokulaarmuusikalisest ajajärgukesest .
Seitsmekümnendatest .
Mida teatav kildkond kommenteerijaid peab praegu hääks tooniks “ sõgedaiks ” nimetada .
Mispärast peab , ei tarvitse vist väga pikalt seletada .
Proge ja glam , kümnendi esimese poole tagaräägitumad ja tulutoovamad trendid , esimene oma andunud ambitsioonikuse ja suurelisusega , teine oma välispidise pöörasuse , kassikullaga kelkimise ja labrakamentaliteediga võivad teistlaadi seadumusega kuulajail-karvustajail tõesti kopsukesed üle maksakeste ajada , miks mitte .
Samas , kõik tolleaegne kraam , kaasa arvatud säärane , millele neidsamuseid silte annab külge kleepida - Messi karbikaas tunnistab targu ja eksponeerib avalikult oma sisulist progelikkust , Grateful Dead teadupärast ei sünni üldse ei sellesse ega ammugi sinna teise lahtrisse - pole sugugi ühtviisi õõnes ja närb , näotu ja nüri .
Niisamuti nagu kogu glam iüle ei tasu otsustada Gary Glitteri singlite B-poolte , T. Rexi albumite tühjemate täitelugude ja The Sweeti platvormtaldade põhjal , nõnda ei piirdu õnneks ka proge-rock üksnes ELP ja Yesi arutute mitmikplaatide , Rick Wakemani jäärevüüde ja totaka Barclay James Harvestiga .
Enam-vähem analoogiline , arvatagi , on mu lugu maavillase progemuusa päranditombuga .
See tähendab , kõigi kidurate kirjutusmasinakontsertide , maitsetute roheliste munade ja roostetanud rujavabade ( maa-õhk-vesi tüüpi ) paraadkantaatide kiuste on siiski midagi muud ka , mida mäletada .
Ja , kui järg “ eesti rocki teismeea ” ümberkopeerimisega sealmaal - jäädvustada .
Taasesmakordselt .
Täiesti loogiline ning , mõeldes aegumatu õõvastusega kasvõi tollelesamale vaskoksiidi värvi ja püdelalt progisevale munaroale muistseist muusikapäevist , lausa TÄNUVÄäRNE , et heliarhiivide õhutamine on alanud nimelt niisuguses järjekorras , kaugemast otsast .
Et mitut masti kodumaiste progressivistide seast , kes omil ajul visalt klassikat-ja-hoolsat-rocki riiuleile ritta salvestasid - plaadipoes müütamisest ei andnud mette mõeldagi , mäletatavasti , esialgu - , on esimeste hulgas digitaalselt tirazheeritud just Sven Grünbergi Mess .
Suurejooneliste audio-visuaalsete lavavaatemängudega võimalust mööda avalikultki esinenud , stuudios püsivasti ja vaimustunusti klassikalise muusika vormide ja võtete ning rockinstrumentaariumi ja -kõlade elektroonilisele ühteliitmisele pühendunud projekt , mille nime ümber salahilju siiamaani keerdub eesti teeneliste progepioneeride nimbus .
Aga asi sellega .
Nimbusega , noh .
Kuis kostavad need ammused oopused ülbete üheksakümnendate kõrvule , mida on vahepääl sasinud palju(d) pöörasemad hübriidvormid kui toosinatne proge-rock ?
Seep' on see olulisim küsimus .
Vastus .
Kostavad epohhitruult ja päris mitut pidi kummastavalt - “ Küsi eneselt ” paisutet pateetikasse ja ajasunnilisse allegooriasse ei oska küll praegu enam “ täie tõsidusega ” suhtuda ; teisalt , “ Üksi ” elektrooniliselt kõlavärvitud sooloklaver meenutab ( pigem meeldivalt ) hoopiski Leuningi ja Ussachevsky varaste viiekümnendate esimesi eksperimente Ameerika lääneranniku helilaboreis ; kolmandast küljest , nii mõnigi siinne klahvpillipeissaazh poleks nyydisajal päris out-of-place isegi näituseks ... ent ecstaatiliselt jalutukstantsinud reivirahva chill-out -reklaksatooriumis .
Aga olgu esimest või kolmat moodi , ega Messist etemat proget Eestimaalt suurt võtta ei ole .
( Ilmselt ainult Tüüri-aegse In Spe mängitu on osati väärikamalt vananenud . )
Ning vaetagu seitsmendat - ja kaheksandat ! ja üheksandat ! - kümnendit kusttahes otsast , paremat improviseerivat rockbändi kui Grateful Dead ei leia tänini tervest ilmast .
Seitsmekümnendate mõõdutundetusse ja pompöössusse , võib tunduda , pidanuksid Deadi kuni kolme-neljatunnised mammutkontserdid ja ettearvamatult uitama kippuvad instrumentaalmaratonid justnagu kõige “ mugavamini ” sobituma , tegelikult aga liikus ja muutus see rocki kümnendeist suuresti sõltumatu vandersellivägi nii siis kui hiljem ainult omaenda , teistele tihti tabamatu paralleelajaarvamise järgi .
Aastast aastasse , lavalt lavale .
Frankfurdi Jahrhunderthalle kontsert , iseäranis teine pool , annab kenasti aimu sellest , mis nende esinemisis erilist oli .
Deadi armastatumaid firmalugusid “ Truckin' ” , mis ( kahe eri nime all ) hõlmab 54 minutit teise laseri 68st , laseb kuulda , kuivõrd sundimatult ja kui kaugele ära võis see sats hälbida pala äratuntavast tunnusmeloodiast JA millise telepaatilise täpsusega selle juurde soovi korral tagasi tulla .
Et siis uuesti minna .
Mujale .
Loomulikult .
