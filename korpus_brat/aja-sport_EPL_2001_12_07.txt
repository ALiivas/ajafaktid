Alex Fergusoni viimane hooaeg Manchester Unitedi peatreenerina sai pisut helgemaid toone kolmapäeval , kui ManU alistas Meistrite liigas Porto Boavista 3 : 0.
Kuna Briti jalgpallivaatlejad peavad ManU võimalust Inglismaa meistritiitlit kaitsta juba praegu peaaegu lootusetuks , siis sõltub Fergusoni viimasele aastal antav hinnang suuresti Unitedi edust Meistrite liigas .
Inglismaa meistriliigas on United langenud kaheksandaks , mis on detsembri seisuga viimase 11 aasta kehvim koht .
Viimasest kuuest mängust on kaotatud neli , viimati saadi koduväljakul 0 : 3 sugeda Chelsealt , mis on viimase üheksa aasta suurim kaotus kodumängus , kirjeldab Reuters ManU mõõna .
Fergusoni kallid ostud pole meeldinud fännidele ega klubi bossidele .
Hollandi koondise ründaja Ruud van Nistelrooy ja Argentina koondise poolkaitsja Juan Sebastian Veroni eest käis Ferguson välja kokku ligi 50 miljonit naela ( 1,25 miljardit krooni ) .
Samuti tekitas meelepaha hollandlasest keskkaitsja Jaap Stami müümine Rooma Laziole septembris .
Allakäik börsil .
Sama järsk kui langus tabelis on olnud ka ManU allakäik börsil .
2000. aasta märtsis maksis ManU aktsia üle nelja naela , klubi koguväärtust hinnati enam kui ühele miljardile naelsterlingile ( umbes 25 miljardit krooni ) .
Praegu pakub Reuters Unitedi väärtuseks vaid 340 miljonit naela ( 8,5 miljardit krooni ) .
Aktsia hind on oktoobri madalseisu 1,18 -lt naelalt tõusnud 1,3 naelani , kuid tõusu põhjuseks peetakse Iiri magnaatide J.P. McManuse ja John Magnieri plaani ManU kui aktsiaseltsi juhtimine üle võtta .
Mitmete hipodroomide omanikud ja traavivõistluste korraldajad McManus ja Magnier on Cubic Expression Company kaudu hulganisti ManU aktsiaid kokku ostnud .
Reutersi andmeil on kahe iirlase käes 8,65 protsenti Unitedi aktsiatest .
ManU suurim osanik on satelliit-TV operaator BSkyB 9,9 protsendiga .
Ajalehe Observer andmeil on BskyB alustanud läbirääkimisi oma osaluse müümiseks Iiri magnaatidele .
BSkyB esindaja väitis , et " praegu sellist plaani pole " , kuid keeldus kommenteerimast , kas läbirääkimisi on peetud .
1999. aastal oli BSkyB ise valmis aktsiate kontrollpaki eest maksma üle 600 miljoni naela ( 15 miljardit krooni ) , kuid Inglise liiga keelas selle tehingu .
Kui iirlaste ost õnnestub , siis saadakse enda kätte peaaegu 20 protsenti Unitedi aktsiatest , millest peaks piisama firma juhtimise ülevõtmiseks .
Sõbrad tulid appi .
Võimaliku tehingu muudab aga eriti intrigeerivaks tõsiasi , et iirlased McManus ja Magnier on šotlase Fergusoni head sõbrad .
Ferguson aga on viimastel aastatel klubi juhatusega kehvalt läbi saanud .
Hoopis teravaks läks asi kevadel , kui arutati tema võimalikku staatust ManU-s pärast peatreeneri ametist loobumist .
Ferguson ihkas juhatusse , kuid jäi pika ninaga ja ähvardas igasugused suhted Unitediga katkestada .
Lõpuks andis ta nõusoleku pidada viis aastat konsultandi ametit .
Kui tema iirlastest sõbrad saavad klubis suurema sõnaõiguse , võib 59-aastase šotlase positsioon Unitedis tunduvalt tugevamaks muutuda .
