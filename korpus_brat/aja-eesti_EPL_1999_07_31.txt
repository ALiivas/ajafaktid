Pärnakaid Siberisse ajanud Mihhail Neverovski peab veetma neli aastat vanglas
Pärnu maakohus mõistis 79-aastase Mihhail Neverovski eile süüdi 278 pärnumaalase küüditamises ja karistas teda prokuröri nõutud nelja aastase reaalse vababusekaotusega .
Kohus leidis , et Neverovski süü on tõendatud küüditamises , küüditamise ettevalmistamises ning selle katses .
Kaitsepolitsei süüdistuse kohaselt osales Neverovski isiklikult kolme pere küüditamisel ja kogus Sauga , Audru , Seliste , Kihnu , Ruhnu ja Tõstamaa valdade elanike kohta andmeid .
Mõned küüditamisele määratud inimesed pääsesid põgenema ning nende puhul jäi kuritegu katse staadiumisse .
Neverovski ei tunnistanud kohtuistungitel end inimsusevastastes kuritegudes süüdi .
Ta ei mäletanud eeluurimisel antud tunnistusi ning ütles , et täitis vaid käsku .
Neverovski advokaat palus ta õigeks mõista .
Kohtuprotsessil kannatanuna osalenud Orm Kirikali ( 67 ) sõnul sai küüditaja õiglase karistuse .
" Aitab kah sellele vanale praegusel ajal , las ta natuke istub ka . "
" Meie karistusega võrreldes sai ta puhta muidu läbi .
Siis kui tema mehi kinni vedas , siis anti 25 pluss viis mingi kohtuta .
Temale neli aastat ei ole mitte palju . "
Ka Audru vallast pärit Evi Intsar ( 67 ) oli kohtu otsusega rahul .
" Ma ei ole vastu ega poolt , see on õiglane otsus , " rääkis naine pisarsilmil .
" Me oleme kõik vangileiba söönud , aga vanadust ei maksa haletseda .
Ka küüditatud mehed ja naised olid vanad .
Ta on head elu küll saanud , muidugi ei soovi ma halba kellegi . "
Küüditaja eitas oma süüd ka kohtuvaidlusele järgnenud viimases sõnas ja kinnitas , et oli vaid käsutäitja .
Kaudselt on ta süüd siiski tunnistanud ja öelnud , et tema tegevus ei olnud küüditamise ajal õige .
Eeluurimisel väitis Neverovski , et süüdistus on standardne , konkretiseerimata ja arusaamatu .
Kohtualune eile kohtusse ei ilmunud , sest viidi samal hommikul Pärnu haigla kardioloogiaosakonda .
Kohus jättis Neverovski otsuse jõustumiseni vabadusse .
Pärnu haigla kardioloogiaosakonna arsti Reet Ranniku sõnul oli hommikul haiglasse tulnud Neverovski üldseisund rahuldav .
" Võimalik , et ta tõesti midagi tunnetab , aga momendil ei leidnud ma , et tal oleks midagi viga , " ütles Rannik .
" Me ootame veel ta vereproovi vastuseid . "
Arst lisas , et vanale mehele võis kohtuprotsess mõjuda psüühiliselt halvasti .
Rannik ei osanud öelda , kas Neverovski praegune seisund lubab tal vanglas karistust kanda .
Neverovski advokaat Avo Pärmann oli rahulolematu , et kohtu all ei olnud küüditamise peategelasi .
" Mingisugune reageering 1949. aasta sündmuste kohta peab olema , aga paraku mindi kergema vastupanu teed ja mõisteti kohut ainuüksi tema üle , " lausus ta .
Pärmann lisas , et ilmselt kaebab ta klient otsuse järgmise nädala jooksul edasi .
Tartu ülikooli rahvusvahelise sõjaõiguse ja riigikaitseõiguse lektor Tõnu Põder avaldas lootust , et nüüd on loodud pretsedent , kus küüditajale määratakse reaalne vabadusekaotus , mis võib mõjutada tulevasi kohtuotsuseid .
