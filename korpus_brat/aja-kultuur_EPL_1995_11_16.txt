10. detsembrini on Eesti Rahvusraamatukogus avatud soomlaste lapitööde näitus , kus on välja pandud Soome Lapiteki ühingu liikmete omanäolised tekid , kotid , linikud .
Näitus sai teoks tänu Soome Instituudile ning Ene ja Anni lapikojale .
Viimase esindajad Anni Kreem ja Ene Pars tõid näituseeksponaadid ise Soomest kohale .
" Kõik näitusel osalejad on harrastajad , " seletab eesti lapitekinduse ema Anni Kreem .
" Tase on ebaühtlane - nagu meiegi näitustel , ent põnevat vaatamist jätkub sellegipoolest küllaga . "
Näitusel on esindatud erinevad lapitehnikad , lihtsamatest tekkidest lapimaalini välja - nn kribust tehakse pind valmis , see kaetakse läbipaistva materjaliga ja tikitakse läbi , samuti " vanaema lilleaeda " .
Viimase omapäraseks näiteks on Inga Kahila mahukas töö meestelipsudest .
Naisefiguuri on lappidest välja võlunud Seija Kääriäinen , huvitava värvigammaga esineb Sisko Raskunen .
Anni Kreem ütleb , et soome lapiteki harrastajate seas on moes isevärvimine .
Näituse avamisel viibis Riitta Grönroos Soome lapiteki ühingust ning väljapanekut on külastanud ka nende ühingu esinaine Liisa Teittinen .
Soome lapiteki ühingusse , mis on tegutsenud juba viis aastat , kuulub rohkem kui 5000 liiget . ühing annab välja ajakirja , korraldab kursusi .
Aprillis on Ene ja Anni lapikojal kavas korraldada eesti naiste lapitööde näitus .
