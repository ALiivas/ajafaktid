Eesti esimene proov Eurovisiooni lauluvõistlusel läks hästi ning rahvusvahelise pressi suhtumine Eesti esindajatesse on heatahtlik .
Eesti esinejate pressikonverents oli osavõtjaterohke ja huvi Eesti noore laulja vastu sõbralik ja siiras .
Laulja Koit Toomele , laulu autoritele Tomi ja Maria Rahulale ning Eesti delegatsiooni juhile Juhan Paadamile esitati hulgaliselt küsimusi .
“ Teil on palju väga häid noori lauljaid , nagu näiteks Maarja ja sel korral selline tore laulja nagu Koit .
Kust te neid leiate ? ” kõlas küsimus .
“ Tegelikult on heliloojad need , kes leiavad head lauljad oma lauludele , ” vastas Juhan Paadam ja märkis , et kui poolteisemiljonilise rahvaarvuga riigi lauluvõistluse eelvooru laekub 51 laulu , siis on see märkimisväärne tulemus .
Ühtlasi näitab see ka Eurovisiooni laulukonkursi populaarsust Eestis .
Meenutus minevikust
Vastajad ei pääsenud ka väikesest ekskursist minevikku - nimelt tunti huvi eesti ja vene laulude erinevuse ( ! ) vastu ning päriti , kas ka varem said eesti laulud välismaal kõlada .
Koit Toomelt küsiti , kui kaua ta laulab ja kas ta on Eestis tuntud , tuletati meelde Koidu laulmist poistekooris , päriti , miks talle seal meeldis , uuriti ta lemmikuid ja eeskujusid .
Koit Toome ütles Postimehele , et kõige suurema üllatusena tuli talle küsimus “ Mis laulu sa laulsid mullu Eestis välja tulnud jõulualbumil ? ”
“ Sellisel pressikonverentsil olin oma elus esimest korda , ” ütles Koit Toome Postimehele vahetult pärast pressikonverentsi ja intervjuusid Inglise , Ameerika ja Saksamaa pressile .
“ Arvan , et seni on kõik hästi läinud , press suhtub meisse üllatava poolehoiuga .
Meid hoiatati , et võibolla esitatakse ainult paar küsimust , aga ajast tuli puudu , aina küsiti ja küsiti - arvan , et see on hea märk . ”
Koit Toome Inglismaal pop
Inglismaa raadios on Koitu juba nimetatud karismaatiliseks noormeheks ja fännidest ei ole tal siingi puudu .
Esimene proov vaadati videost üle .
“ Nägime oma vead ära , ” ütles Koit Toome .
“ Pean natuke rohkem naeratama ja ennast klaveri taga veidi vabamalt tundma , et telepilt loomulikum tuleks . ”
Maksimaalselt 13 000 istekohaga National Indoor Arenasse paigutatakse Eurovisiooni kontserdi ajaks vaid 4000 tooli , nii näeb ette korraldajate reglement .
“ Eestlased saavad küll ilmselgelt pisut kummalist turismiinfot meie eraldatud saare kohta , ” nenditakse pressile jagatud Europäeviku kokkuvõttes .
Nimelt küsiti Tomi Rahulalt , miks ta värskelt abiellununa tahtis tulla pulmareisile just Birminghami ja mida ta sellest linnast arvab .
Tööstuslinn Birmingham pole just see koht , kuhu tavaliselt mesinädalaid veetma tullakse .
Tomi Rahula vastas diplomaatiliselt , et ta pole saanud veel eriti ringi vaadata .
“ Aga ma tean , et teil Inglismaal on väga ilusad lambad . ”
Võidust ei taha Koit Toome enam rääkida , sest võita on lubanud peaagu kõik osalejad .
“ Aga ma arvan , et võimalused on meil küllalt head , ” ütles ta siiski .
Kihlveokontorite tabelites ennustatakse Eestile kindlalt 9.-12. kohta .
Üks favoriitidest on Iisraeli laulja Diva , kes pressi huviorbiidis on oma isikliku looga - Diva Internationali näol on tegemist mehega , kellest on saanud naine .
Tema eilne pressikonverents tõi saali pilgeni täis nii ajakirjanikke kui fotograafe .
