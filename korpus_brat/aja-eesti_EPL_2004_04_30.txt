Tallinna-Tartu maantee sisse pannakse esimest korda terasvõrk
Tänavu remonditakse üle 263 kilomeetri suuri maanteid , teerulli alla läheb suurem osa Tallinna-Pärnu maanteed ja väga suured tööd on ees ka Tallinna-Narva teel , kuid liikluse mõttes kujuneb remont kõige keerulisemaks Tallinna-Tartu maanteel .
" Tallinna-Pärnu-Ikla maantee peaks sel aastal korda saama ja tulevaks aastaks jääb ainult Pärnu linna ümbersõit , " ütles maanteeameti regionaalprojektide osakonna juhataja kt Märt Puust .
Eriti suur töö on sel suvel ees Tallinna-Narva maanteel , kus korda peaks saama 121,5 kilomeetrit .
Terasest tee Tartusse
Tallinna-Tartu teel jätkuvad sel suvel tööd ligi 30 kilomeetril , kuid siis tuleb mõneaastane paus , kuni euroliidu projektidest uut raha tuleb .
" Korrast ära jääb veel 40 kilomeetrit Tallinnast Tartu poole , Mäo ja Tartu ümbersõit ning Puurmani sild ja veel mõned väiksemad kohad , " loetles Puust .
Tallinna-Tartu maanteel kasutatakse esimest korda Eestis ka üht uut tee-ehituse meetodit .
Nimelt pannakse asfaldikihtide vahele terasvõrk , mis ei lase kattesse tekkida pragusid .
" See töö ei tee ehitust olulisemalt kallimaks , kuid nõuab liikluse suuremat ümberkorraldamist , sest tee tuleb mõlemas suunas võrgu paigaldamise ajaks sulgeda , " ütles Puust .
" Neid töid võib teha vaid öösel ning siis suunatakse liiklus teistele põhimaanteedele , " lausus ta .
Laenu võtta ei tohi
Laeva-Kärevere lõigu sulgemise ajal on ümbersõit korraldatud Põltsamaa ja Jõgeva kaudu ning Kärevere-Tiksoja lõigu sulgemise ajal Kärevere-Kärkna kaudu .
Riigi maanteede selle aasta eelarve on üle 1,8 miljardi krooni , seal sees on peale riigi raha ka Euroopa Liidu programmide oma .
" Kuni 2006. aastani on Eestil võimalik Euroopa Liidu ühtekuuluvusfondist suuremate põhimaanteede remondiks taotleda 500-600 miljonit krooni aastas , " ütles maanteeameti pressiesindaja Tiina Reismann .
" Sellega saame oluliselt kiirendada suuremate põhimaanteede arengut .
" Regionaalarengu fondist saab 226 miljonit krooni aastas , " lausus Reismann .
" Sellele peame riigieelarvest andma juurde 77,5 miljonit krooni , " lisas ta .
Laene tee-ehituseks rahandusministeeriumi nõudel sel aastal ei kasutata .
