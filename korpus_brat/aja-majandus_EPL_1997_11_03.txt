Haridusfoorum kiikas tööturule
Nädalavahetusel Narva-Jõesuus peetud Haridusfoorumil väitsid tööandjad , et kehv ametiõpetus Eesti kutsekoolides võib sundida neid tulevikus palkama parema ettevalmistuse saanud võõrtöölisi .
" Hariduse kvaliteet ja tööturg " oli tänavuse Haridusfoorumi üks olulisemaid teemasid , mida käsitleti nii ettekannetes , paneeldiskussioonidel kui ka töörühmades .
Haridusfoorumil majandusministeeriumi esindanud Anne Rebase sõnul näitas maakondade väikeettevõtjate seas tehtud küsitlus , et neile on suurimaks probleemiks sobiliku tööjõu leidmine .
Teise murena nimetasid ettevõtjad juba värvatud töömeeste kehva töössesuhtumist ja nõrka motivatsiooni .
Rebase andmetel on viimase kuue aasta jooksul kõige rohkem uusi töökohti tekkinud kaubanduses , teeninduses , rahanduses , kindlustuses ja riigivalitsemisega seotud aladel .
" Mitte kõik kutsekoolid ei ole suutnud neid tööturutrende järgida .
Samuti ei õpetata välja neid ametimehi , keda ühes või teises piirkonnas tegelikult vajatakse , " nentis Rebane .
Hea kool teenib tööandjat
Eesti Ehitusettevõtjate Liidu tegevdirektori Ilmar Lingi sõnul võtavad tööandjad viimases hädas ametisse välismaalased .
" Kui firmajuht ei leia Eestist häid oskustöölisi , tuleb tal paratamatult hakata võõrtööjõudu sisse tooma .
Tööandjale on oluline saada endale parimad töömehed , sest nende töö kvaliteedist sõltuvad ka võimalikud välisinvesteeringud , " seletas Link .
Lingi sõnul ei sõlmi üksi välisfirma allhanketööde lepingut ettevõttega , kus on palgal madala kvalifikatsiooniga tööjõud .
" Eesti ei saa jääda vaid turismi- ja transiidimaaks , = leidis Link , lisades , et muidugi nõuab ka neis valdkondades konkurentsis püsimine eurotaset .
Lingi sõnul tuleks nii kutse- kui kõrgkoolidel järjest enam silmas pidada , et nad teenivad tööandjat .
" Haridusega peab olema midagi peale hakata .
Praegu jääb vahel mulje , et kutsekoolides õpetatakse eilse päeva teadmisi-oskusi , millega pole kaasaegsetes firmades midagi teha , " nentis Link .
Tema sõnul peaksid ka firmad ise end agaramalt kutsekoolide õpilastele praktikapaikadeks pakkuma , sest õppeasutustel pole võimalik kogu aeg tehnika viimase sõnaga kaasas käia .
Kaubandus-tööstuskoja projektijuhi Tiia Tali sõnul on loomulik , et väga spetsiifiliste kutseoskuste puhul tuleb teadmiste vundamendile katus peale ehitada alles koolijärgses tööelus .
" Praegused tööandjadki ootavad eelkõige , et koolidest väljuksid küpsed isiksused , kes on võimelised end pidevalt täiendama , " väitis Tali .
Ehitusettevõtja Ilmar Lingi hinnangul valitseb aga ühiskonnas siiski veel mõttemall , et haridustee lõpeb 25-aastaselt .
" Praegu moodustavad peamise tööjõu nõukogude ajal hariduse saanud inimesed .
Neid on raskem koolitada kui tänapäevaste teadmistega noori , kes vajavad vaid viimast lihvi , " ütles Link .
õmbleja peab riskima
Haridusfoorumi töörühma liikme Linnar Viigi väitel saavad aga kaasaegses infoühiskonnas ka taksojuhid või õmblejad end ise igati nõutud oskustöötajaks koolitada .
" Nad peaksid ainult julgema raha oma õpingutesse investeerida - hilisem hea töökoht teeks need kulutused kuhjaga tasa , " kinnitas Viik .
Nädalavahetusel toimunud haridusfoorumil käsitleti ühtekokku nelja teemavaldkonda - kas võimetekohane haridus on kõigile kättesaadav ning millised regionaalsed ja sotsiaalsed asjaolud seda takistavad ; kuivõrd vastab haridus tööturu nõuetele ; milline tulevik ootab muukeelset haridust ; millised peaksid olema lapse ja lapsevanema suhted kooliga .
Haridusfoorumist võttis osa ligi kolmsada delegaati .
Esindatud olid nii pedagoogid , haridusjuhid , õpilased , lapsevanemad , tööandjad , poliitikud ja haridus- ning pereühendusi .
Kord aastas koos käiv haridusfoorum sündis 1995. aasta oktoobris .
