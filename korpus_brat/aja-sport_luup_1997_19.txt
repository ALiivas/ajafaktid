Juulis 1939 võitis Eesti laskemeeskond rekordiliste tulemustega Shveitsis Luzernis toimunud 32. maailmameistrivõistlused .
Suurejoonelisest 30. juunil alanud jõukatsumisest võttis osa 305 täpsuskütti 17 riigist , eestlasi oli 22.
Suures osas kaadrisõjaväelastest koosnenud Eesti meeskond saabus Shveitsi erukindral Otto Sternbecki juhtimisel .
Oma põhikonkurentideks loeti õigustatult võõrustajaid ja soomlasi .

Luzerni raudteejaamas võtsid shveitslased meie laskureid vastu liigutava sõbralikkusega .
Kantoni rahvariides neiud kinnitasid meestele rinda lillekimbud , pärast tervituseks joodud veiniklaasi juhatati võistlejad Montana luksushotelli .
Meeskonda kuulunud lennuväekapten Evald Laasi meenutas hiljem teatraalset juhtumit tolles hotellis .
Soomlastest laskekuulsustel vendadel Viljo ja Kullervo Leskinenil läks pärast tervisenapsi “ hammas verele ” .
Hotelli saabudes olid nad ainsad , kes ei suvatsenud isegi oma tube vaatama minna , vaid siirdusid otseteed fuajees asuvasse baari .
Varsti kostis alakorruselt kõva lärmi .
Baaris avanes küllaltki markantne vaatepilt .
Verd täis valgunud silmadega , sassis juuste ja punetavate nägudega põhjanaabrid “ val-mistusid ” võistlusteks baari sisustust purustades .
Märatsemise motiiv jäigi selgusetuks , kuna mingit konflikti ei paistnud kellegi vahel olevat .
Hotelli juhtkond püüdis märatsejaid politseiniku abiga delikaatselt korrale kutsuda .
Leskised aga tõmbasid välja soome pussid ja lõhkumine jätkus .
Siis kutsuti kohale Soome koondise kindralist juht .
Erariides kindral ilmus vaikselt baari ja jäi hävitustööd silmitsema .
Veidi hiljem märkasid teda vennad , kes tardusid paigale .
Umbes minutise vaikuse katkestas kindrali heas diktsioonis öeldud lause : “ Pojat , suomalaiset ovat kansainvälisesti tunnettuja kuin kunnon työn miehet .
Miksi jäi työ keskeen ?
Lamput , pari tuolia ja peili ovat vielä ehjät .
Jatkakaa ! ”
Leskiste jaoks olid aga võistlused võisteldud , esimese rongiga saadeti nad koju .
Eesti oli vabanenud kõige ohtlikumatest konkurentidest .

Kuigi Allmendi rohelusse uppuv lasketiir nägi ilus välja , mõjutasid tulemusi lõõmav päike ja tugev tuul .
Närvilises õhkkonnas alanud tuleproov jõudis haripunkti 5. juuli hommikul .
Eestlased said 35-kraadises kuumuses võisteldes vabapüssiga 4 kuld- , 3 hõbe- ja 1 pronksmedali soomlaste 5 hõbeda ja 1 pronksi vastu .
Tõusime korrapealt maailma tugevaimaks laskemaaks !
Lisaks Argentina rändkarikale ja arvukatele medalitele saadi ka rahaline preemia , millest lõviosa kulutati mitmepäevaseks bussiekskursiooniks .
Mitmeid medaleid võitsid ka meie püstolilaskurid , millele lisandusid medalid MM-võistluste raames toimunud maakaitse ja kaitseliitude võistlustel .
Suur tähelepanu , mida Eesti sõjaväes ja Kaitseliidus oli pööratud laskmisele ( laskmine oli näiteks äärmiselt populaarne kaitseliitlaste hulgas , kõigil 42 600 liikmel olid relvad kodus ) , andis taas hiilgavaid tulemusi .

Meie laskurite seiklused Shveitsis sellega veel ei lõppenud .
Ringsõidul kunstinäitust külastades oli keegi ohvitserist irvhammas Venust kujutava pildi ees nalja visanud , et “ kas selline kaunitar meiegi vastu lahke oleks ” .
Jutu lõikas läbi kile vanainimesehääl , mis tugeva saksa aktsendiga eesti keeles teatas , et matsid-talupojad jäävad ikka matsideks-talupoegadeks , kes end ristiinimese kombel kusagil üleval ei suutvat pidada .
Kuidas sihukesed üleüldse Euroopasse sattunud on ?
Õnneks ei osanud muldvana paruness eestlasi seostada lõppenud laskevõistlustega - sellise juhtumi sattumine 1939. aasta ajalehte oleks arusaadavalt tekitanud ebameeldivat furoori .
Nädalapäevad hiljem ootas laskureid Balti jaamas juubeldav rahvahulk .
Järgnes vastuvõtt kindral Laidoneri juures .
Eesti Vabariigi lõpuni oli jäänud veel vaid mõni kuu ...

Need “ Porilaste marsi ” sõnad iseloomustavad hästi meeleolu , mis valitses Talvesõja rindel 1939. aasta talvel .
Eesti oli selleks ajaks juba baasidelepinguga oma iseseisvuse kaotanud .
Talvesõjale elati meil siin kõvasti kaasa , mitmed sõjaväelased deserteerusid Eesti kaitseväest ning püüdsid jääteed mööda Soome jõuda .
1939. aasta raskete tõrjelahingute ajal juhtus Laaside pere Blaupunkti kuulates Soomest tulevale rindereportaazhile , millest selgus , et üks Montana baaris märatsenud vendadest oli rindel ohvitserina saanud hakkama ebatavalise teoga .
Tõstmaks võitlusvalmidust ja demonstreerimaks oma laskeosavust oli ta keelanud meestel Soome positsioone ründava , umbes kompanii suuruse nõukogude üksuse pihta tule avamise .
Leskinen tulistas ise püstoleist !
Iga lask tabas surmavalt või haavavalt .
Leskinen lõigi jahmunud meeste silme all üksinda rünnaku tagasi , hävitades peaaegu kogu vaenlase kompanii .

Eesti sõjavägi pidi üle elama ühe suurima alanduse meie ajaloos - maailma parimad laskurid andsid relvad käest paukugi tegemata .
Eestlastest laskemaailmameistrite saatus oli enamasti äärmiselt traagiline , vähesed , kes sõja sulatusahjudes ja Siberi orjalaagrites füüsiliselt terveks jäid , olid peale üksikute erandite murtud mehed .
Laskesport on üks neid meie kunagisi tippalasid , mis kahjuks on koos olemasolevate lasketiirudega täiesti unarusse jäänud .
Meie kaitseväeski ei tegelda laskmisega piisaval määral ...
