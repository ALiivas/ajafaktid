President nimetas ametisse viis kohtunikku
President Lennart Meri nimetas eile ametisse viis uut kohtunikku , teatas presidendi pressiesindaja .
Jõgeva maakohtusse nimetas Lennart Meri kohtunikuks Zakaria Nemsitsveridze , Saare maakohtusse Lukiina Vismanni , Võru maakohtusse Kersti Vosmanni , Tallinna linnakohtusse Katre Poljakova ning Tartu linnakohtusse Lea Aavastiku .
Viimane indialane sõitis kodumaale
Eestist lahkus eile viimane indialane , kes kuulus möödunud aastal ebaseadusliku piiriületamisega vahele jäänud 14-liikmelisse gruppi .
" Indialane lahkus eile Soome kaudu kodumaale , " ütles piirivalveameti staabiülem kolonelleitnant Aare Evisalu .
Indialane jäi kaaslastest kauem Eestisse , kuna Indial tekkisid tema kodakondsuse suhtes kahtlused .
" üllataval kombel suutis Moskvas asuv India saatkond probleemi suhteliselt kiiresti lahendada ja mees pääses kodumaale , " tähendas Evisalu .
Esimesed üksteist illegaalsel piiriületamiskatsel Eestist Rootsi vahele jäänud indialast lahkusid Soome kaudu kodumaale 4. detsembril .
Kuutsemäe mäesuusakeskus tugevdas turvameetmeid
Aasta viimasel päeval Kuutsemäe suusakeskuse baaris toimunud intsidendi tõttu kahekordistasid suusakeskuse omanikud turvateenistujate arvu .
AS Kuutsemäe tegevjuht Peeter Ilmas kinnitas eile , et kokku valvavad Kuutsemäel värava ja tõstuki juures ning baaris külastajate julgeolekut kuni 30 turvatöötajat .
" Neid on nüüd kaks korda rohkem , " lausus Ilmas .
Uusaastaööl lõi baaris toimunud kaklust lõpetama tulnud Otepää komissar Aivar Krusta taskulambiga väidetavalt oimetuks ühe kakleja .
Politseiamet algatas Krusta suhtes teenistusliku juurdluse .
Politseiameti distsiplinaarosakonna esindaja kinnitusel ei ole tuvastatud , et Krusta oleks baarikülastaja kallal vägivalda tarvitanud .
Neeme Järvi dirigeerib kevadel Tartus
Mais on Tartus Vanemuise kontserdisaalis Eesti Riikliku Sümfooniaorkestri kontsert , mida juhatab maestro Neeme Järvi .
ERSO Tartu kontserdi korraldab Tartu linna kultuuriosakond . üritust toetab Eesti Telefon rohkem kui 60 000 krooniga , vastavale sponsorlepingule kirjutasid eile Tartus alla Eesti Telefoni peadirektor Jaan Männik ja linnapea Tõnis Lukas .
11. mai kontserdil esineb ka Arbo Valdma klaveril .
Transporditöötajate ametiühing tõstis töötu toetust
Transpordi- ja teetöötajate ametiühing ( ETTA ) tõstis jaanuarist oma liikmete töötutoetust senise 15 krooni asemel 20 kroonini tööpäevas , teatas ETTA pressiteenistus .
Kuus maksab ETTA oma liikmetele toetust üle 400 krooni , riiklik töötu abiraha on praegu 240 krooni kuus .
400-kroonist abiraha saavad kõik ametiühinguliikmed , kelle ametiühingustaazh on üle aasta , teistele makstakse toetust 15 krooni päevas .
Kokku saavad ETTA liikmed seega töötutoetust 640 krooni kuus , teatas ametiühingu pressiteenistus .
Ametiühinguliidu andmeil maksis ETTA mullu oma liikmetele toetusena välja ligi 171 000 krooni ning töötutoetust sai mullu 7500 ametiühinguliikmest 117.
Tartu politsei soovib arestimajale soodsamat kohta
Tartu politsei tegi esmaspäeval siseministeeriumile ettepaneku ehitada uus arestimaja Aardla tänavale , kuigi esialgu plaaniti selle ehitamist Staadioni tänavale .
Aardla 23 asub praegu siseministeeriumi halduses oleva valvekoondise hoone , ütles Tartu politseiprefekt Raivo Palu .
Valvekoondise erastamise tõttu võib hoone ja ligi hektarisuurune ala vabaneda .
Palu ütles , et lõpliku otsuse uue arestimaja asukoha suhtes teeb siseministeerium .
Lasnamäe politseikordnikel lasub peksmiskahtlus
Tallinna uurimisbüroo esitas eelmisel nädalal süüdistused võimuliialduses kahele Lasnamäe politsei kordnikule .
Mõlemat üle kolme aasta politseis teeninud meest süüdistatakse kumminuiaga ühe mehe julmas peksmises , kes ei soovinud nendega politseisse kaasa tulla .
36- ja 24-aastane kordnik ei tunnistanud eeluurimisel end süüdi .
Süüdimõistmise korral võib neid oodata kuni kuueaastane vanglakaristus .
Estonija andmetel läksid süüdistatavad kordnikud möödunud aasta juulis Punasele tänavale lahendama perekonnatüli , kust võtsid kinni 50-aastase peremehe .
Kui mees keeldus politseiga kaasa minemast , lõid kordnikud teda kumminuiaga ning panid käed raudu .
Kinnipeetu pidi peksmise tagajärjel kolm nädalat ennast ravima .
