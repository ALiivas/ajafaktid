Sirje Endre kirjastuse , aktsiaseltsi SE & JS 1995. a. bilansis kajastub rohkem kui miljoniline võlg .
Sellest hoolimata on kirjastus otsustanud 23. augusti paiku välja anda Eesti vabadusvõitlust käsitleva intervjuukogumiku .
Kirjastuse SE & JS 1995.a. bilanss paneb inimese , kes tunneb raamatupidamist , pead vangutama .
Erinevaid võlgu on kokku 1,6 miljonit . “ Majandusseis võiks parem olla , ” nendib kirjastuse tegevjuht Jüri Soone . “ Kuid rasked ajad hakkavad mööda saama , selle aasta näitajad kujunevad kindlasti paremaks . ” Soone kinnitab , et põhiline kahjumitekitaja oli kirjastuse väljaantud ajaleht “ Eesti Elu ” , mis ei leidnud lugejaskonda .
Firma riigimaksude võlg on 1995. a. bilansi järgi ligi 260 000 krooni .
Üks pikisilmne ootaja on toll . “ Kui firma on tollimaksud võlgu , võib toll tema eksport-importtegevuse seisma panna , ” teatab tolliameti osakonnajuhataja Vello Valm diplomaatiliselt .
Võlasummat ja kui palju sellest makstud , Valm ei avalda .
Tema arvates pole õige üht võlglast teiste hulgast esile tõsta . “ Ma muidugi mõistan , et teil ( ajakirjandusel ) on oma huvid . ” Ei Valm ega ta kolleegid oska öelda , kui suureks peaks firma võlg kasvama , et toll hakkaks tarvitama karme meetmeid .
SE & JS-i tollivõlg oli firma majandustegevust tundvate inimeste andmeil 116 000 krooni .
Tasumata on Soomes trükitud raamatute , 3500 vene- ja 560 eestikeelse “ Playbacki ” ning 1000 “ Rudolf Tobias ja tema oratoorium ” eest .
Ka tahab riik saada tollimaksu 1400 Georg Otsa CD-plaadi eest .
Need kõik on tulnud üle piiri mullu kevadel-suvel .
Firma vaidleb tollile vastu .
Variant üks : 3000 raamatut ja 1000 CD-d saatsime kohe Venemaale .
Transiit on teatavasti maksuvaba .
Riik saaks Eestisse jäänud kauba eest tollimaksude näol 30 000 ringis .
Variant kaks : laoruumis lõhkes toru ja pool kaupa kahjustus .
Seetõttu väheneb ka tollimaks poole võrra .

Maksuametil oli kannatust vähem kui tollil .
Kui käibe- , tulu- ja muid maksuvõlgu 6. juuniks ei kustutata , suletakse pangaarve , ähvardas maksuamet 6. mail kirjastust .
SE & JS-i õnneks oli maksuametil rohkem tegu mitmeid miljoneid võlgu olevatelt firmadelt raha väljameelitamisega .
Maksuamet unustaski kirjastuse umbes kuuks .
8. juulil , kui maksuinspektor hakkas just uut meeldetuletust posti panema , maksis kirjastus riigile 51 000 käibemaksu , ja pikendas sellega oma eluiga .
Koos viivisega peab ta maksuametile leidma veel teist samapalju .
Suurimad võlad on SE & JS-il trükikodade , paberimüüjate jt. tellimuse täitjate ees .
670 000-st üldvõlast ootab 150 000 näiteks trükikoda “ PrinTall ” . “ Läbirääkimised pole veel lõppenud , ” kiirgab “ PrinTalli ” direktor Sergei Tshernov optimismi . “ Lahendust küll veel ei ole .
Aga teine pool näitab head tahet , et võlgadest vabaneda .
Ei , summat ei näe ma põhjust nimetada , meile on erinevad firmad üldse kokku miljon -poolteist võlgu . ” “ PrinTallile ” on SE & JS võlgu “ Eesti Elu ” trükkimise ajast .
Tallinna Raamatutrükikoda rakendas vihasemaid võtteid kui “ PrinTall ” .
Mullu oktoobris kandis ta trükikoja arvele 1994. a. pärit võlgnevuse katteks 3,7 tonni SE & JS-i paberit .
“ Oleme koostanud võlgade maksmise graafikud , ” kinnitab Jüri Soone .
Ta lisab , et väärtkirjandust saab anda välja ainult raamatutes avaldatava reklaami ja kommertsbuklettide üllitamise abil . “ Juba mullu novembrist käib töö vabadusvõitlust käsitleva intervjuukogumiku kallal . ”

Kümnekonna Tallinna suurema raamatuäri hulgas juhib “ Carte Blanche'i ” ja “ Playbacki ” müügiga konkurentsitult “ Rahva Raamat ” .
Neil on sel aastal õnnestunud müüa kokku umbes 40 Urmas Oti teost .
Nagu “ Rahva Raamat ” on teisedki poed saanud SE & JS-ist kaupa viimati möödunud aasta lõpus .
Nende saavutused on poole tagasihoidlikumad : “ Võitlevast Sõnast ” on tänavu ostetud 8 eesti- ja 6 venekeelset “ Playbacki ” jne.
Praegu peaksid laos paremaid päevi ootama umbes 600 vene- ja 210 eestikeelset “ Playbacki ” , 2500 “ Carte Blanche'i ” ning 700 väärtteost “ Rudolf Tobias ja tema oratoorium ” .
Lisaks halvendavad firma finatsseisu laos seisvad CD-d .
Georg Otsa omi on tuhatkond , Artur Rinnet 500 , Heli Läätse 600 ning Heidy Tammet ja Anne Veskit kokku umbes 600.
Kui nimetatud kogused õnnestuks müüa , laheneksid hoobilt firma finantsraskused .
Laos oli näiteks aasta algul , pärast jõuluaegset poodidesse laialivedamist , kaupa ligi poole miljoni krooni eest - kui arvestada raamatupakke ja CD virnu omahinnas .
See on müügihinnast umbes 3-4 korda väiksem .
“ Mõned sajad on alles , ” ütleb kirjastuse finantsjuht Urmas Oti teoste kohta tagasihoidlikult .
Ta lisab , et kirjastus kavatseb ka edaspidi kasutada Soome trükikodade teenuseid . “ Seal trükitakse kiiresti ja hästi , meie trükikodade tööd ei tahaks kommenteerida . ”

Arvutite ja fakside abil , mida täna kasutab SE & JS , anti välja 1995. a. lõpuni ilmunud ajakirja “ Kultuur ja Elu ” .
Tegelikult kuulub kogu SE & JS-i tehnika Baltic Trading Internationalile ( BTI ) .
Tänaseni mõistetamatutel põhjustel palus Endre 199 väliseestlase annetustest ostetud arvutid-faksid kanda mitte “ Kultuuri ja Elu ” näol riigi , vaid BTI-i arvele .
Võimalik , et see oli usalduseavaldus “ Eesti Elu ” doteerimise eest .
“ Ajakirjanikud tunnevad mu vastu liiga palju huvi . ” Seetõttu ei taha kunagi Eesti Komitee ringkondadesse kuulunud jässakas , lehvivate juustega ja omal ajal küllalt kõmu tekitanud mees oma nime avaldada .
1991-1992 ise BTI-i juhtkonda kuulujana oli ta sild BTI-i ja Endre vahel .
“ Tundsin Endret Eesti Komitee aegadest .
1991. aastaks oli asi võtnud Endre “ Eesti Elu ” jaoks tõsise pöörde .
Seal oli tekkinud 170 000 rublane kahjum .
Maksime kirjastusele “ Perioodika ” valuraha ära ning hakkasime lehte doteerima .
Tasusime trükkimise jm eest . ”
Mees otsib mapist paki dokumente ning ajab näpuga järge : “ Siin on 1991-1992. a. ilmunud lehe numbrid , siin summad , mis trükkimiseks ja muuks antud .
Nagu näeme , on enne rahareformi antud tuhandeid dollareid ja markasid . ”
Miks lõpetasite doteerimise ?
“ Meie maksmisest hoolimata tekkis 1992. poole aasta jooksul 60 000-kroonine kahjum .
Samas ei saanud me raha kasutamise kohta Endrelt ühtki kviitungit , kuigi raha laekus isiklikult tema kätte .
Neli-viis korda küsid , aga kaua võib ?
Nii lõpetasime septembris asja ära . ”
Mees lisab , et tal on praegu küllalt tegemist isiklike asjadega , kuid kunagi kaevab ta selle loo tõsiselt üles .
