Rain Rosimannus ja Paavo Palk väitlesid hiljuti ( EPL 6.3. ja 8.3. ) erinevate küsitlusfirmade uuringutele tuginedes , kui suur on Euroopa Liitu astumise toetus Eestis .
Tegelikult on suhtumine euroliitu väga ebastabiilne , mistõttu on põhjapanevaid ennustusi selles valdkonnas väga raske teha .
Avaliku arvamuse prognoos ei sõltu ju ainult kasutatava metoodika erinevusest ning valimi kvaliteedist ( kui palju ja kui " õigeid " võimalikke hääletajaid küsitleti ) , oluline on ka probleemi tajumine ja olulisus avalikkusele .
Eesti EL-i astumine ja suveräänsuse ( osaline ) delegeerimine ühele supranatsionaalsele organile on avalikkusele kahtlemata oluline .
On üsna selge , et meile ideaalset lahendust EL-i astumisel pole - suurem julgeolek tähendab ühtlasi oma kallilt kättevõidetud suveräänsusest mingi osa loovutamist .
See on küsimus , mille üle tõelisel referendumil ei otsustata niisama kergelt , nagu seda tehakse mingi firma juhuküsitlejale vastates .
Valitseb liiga
praktiline suhtumine
Tänu mitmele infokampaaniale valitseb meil praegu Euroopa Liidu suhtes liiga olupoliitiline ja pragmaatiline suhtumine .
Umbes nii , et palju eurosid me EL-i astudes saame ja kui palju vastu anname .
Eestile on aga EL ju eelkõige julgeolekugarantii , kuna võimalus NATO-ga ühineda on palju eba-määrasemas tulevikus .
Euroopa Liidu tähendus meie jaoks tuleb esile eelkõige globaalses kontekstis - maailma majanduslike , poliitiliste ja sõjaliste pingekolletega seoses .
EL-i ainuke saavutus ei ole kõrge elatustase oma liikmesriikides , vaid ka näiteks rahu ( s.t sõdade puudumine ) nende riikide vahel .
( Kuigi päriselt ei ole vägivallast hoiduda suudetud , kui vaadata näiteks probleeme Põhja-Iirimaal . )
Viimasel ajal pööratakse aga järjest rohkem tähelepanu plaanile veelgi arendada iseseisvat sõjalist dimensiooni ( WEU integreerimine EL-i ja Javier Solana tegevus välis- ja julgeolekupoliitika koordinaatorina ) .
Eesti Päevaleht tellis hiljuti avaliku arvamuse uuringu , milles uuriti suhtumist Venemaasse .
Venemaad on eestlased alati kartnud .
Ka mitmed varasemad uuringud on kinnitanud , et eestlased peavad Venemaad suure ohu allikaks .
Kui eestlased on valdavalt olnud arvamusel , et Venemaa kõrval on ohtlik elada , siis mitte-eestlased , kellest absoluutne enamus on venelased , peavad ohtu tühiseks .
Euromeelsus eeldab
ohtu väljastpoolt
Seega võib kujuneda olukord , kus eesti rahva käitumise tulevasel euroreferendumil võib määrata Vene presidenditoolile tõusnud Vladimir Putini poliitika Eesti suhtes .
Kui rahvas teadvustab reaalset valikut - kas Ida või Lääs , ei ole kahtlust , mille poolt hääletatakse .
Ainult siis , kui tunnetame oma tõelisi valikuid , võib referendumiga seoses tekkida lühiajaline ühtsus Eesti avalikkuses , mis aitab hääletada EL-i poolt .
Praegu tundub , et selleks on vaja tugevat tõuget väljastpoolt .
Kui mõtet Venemaast kui Eesti EL-iga integratsiooni soodustavast tegurist veel edasi arendada , võiksime jõu-da ka absurdsele järeldusele , et eestlaste avaliku arvamuse muutumist euro-integratsiooni soosivaks kiirendaks halvad suhted Venemaaga .
Loodetavasti ei lähe need aga liiga halvaks ning ka eurointegratsiooni kampaania pöörab end õigetele rööbastele , hakates rõhuma tegelikele väärtustele - sõdadeta turvalisele tulevikule Euroopas .
