Üleeilne päev oli ilmselt üks rõõmsamaid lehelugejatele ja masendavamaid ajakirjandusele .
Kümned tuhanded tallinlased leidsid sel päeval postkastist läikpaberil teate , et nad saavad ajalehte Postimees tellida üle nelja korra odavamalt kui näiteks tartlased .
Nii reetis Postimees oma kõige ustavamad toetajad : Tartu ja tartlased .
Ent tasuta lõunaid kahjuks pole ja varem või hiljem peab lugeja ikka kauba eest maksma .
Postimehe pöörase allahindluse taga on soov suretada teised lehed välja ja saavutada monopoolne seisund .
Siis saab kergeusklikult tellijalt võtta mitmekordselt tagasi summa , mis neile praegu kingitakse .
Selle asemel , et kulutada raha parema lehe tegemiseks ning pakkuda tellijale õige hinna eest võimalikult head kaupa , kulutab Postimees raha konkurentide väljasuretamiseks altvöölöökidega .
See ei ole ainuüksi rumal , vaid ka ohtlik , sest ajakirjandusmonopol ohustab meie kõigi sõnavabadust .
Loomulikult ei saa Eesti Päevalehe toimetus , käed rüpes , pealt vaadata , kuidas Postimehe omanik , kes pole kordagi Eestis käinud , püüab Tallinnas tekitada samasugust ühe lehe umbset tõemonopoli , nagu see on neil korda läinud Tartus .
Meil ei olnud valikut , me olime sunnitud kaitsma oma lugeja vabadust valida lehte sisu , mitte hinna järgi .
Seepärast pakume kuni 22. juunini Tallinna , Harjumaa ja Tartu elanikele Eesti Päevalehe nelja kuu tellimust 60 krooni eest ( seni 288 krooni ) ja kuue kuu tellimust 95 krooni eest ( seni 432 krooni ) .
Me saame aru , et see on ebaõiglane teiste piirkondade inimeste ja seniste , lehe eest täishinda maksnud tellijate suhtes , kuid niisuguse sundkäigu surus meile peale Postimehe alatus .
Ebaõigluse leevendamiseks otsustasime neil , kellel on 31. juuli seisuga tellitud Eesti Päevaleht täishinnaga , pikendada tellimust tasuta ühe kuu võrra kogu Eestis .
Tellija ei pea ise midagi tegema , toimetus saadab talle pärast tellimuse lõppu automaatselt veel kuu aja jooksul iga päev lehe koju .
Postimehe vallandatud hinnasõda , mis lugejale võib esmapilgul tunduda suure õnnena , on tegelikult meie kõigi ühine õnnetus .
Eesti Päevalehe toimetus maksab üliodavate tellimuste ja juba olemasolevate tellimuste tasuta pikendamise eest soolast hinda ja ei saa seetõttu võibolla ellu viia kõiki plaane , mis olid kavandatud lehe arendamiseks .
Ent mingis mõttes on see hind siiski madal , sest sõnavabadus ja lugeja valikuvabadus on hindamatu väärtus .
