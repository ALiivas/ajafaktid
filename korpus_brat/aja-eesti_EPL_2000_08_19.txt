Eesti Televisiooni juhatuse esimees Aare Urm polnud reedeks veel otsustanud , kas võtta vastu pakkumine osta riigitelevisioonile ameeriklasest miljonäri Gregg Bemise Estonia-ekspeditsioonil kogutav filmimaterjal .
Kolmeliikmelise meeskonnaga Bemise tuukrite sukeldumist Estoniale jäädvustava Saksa teleajakirjaniku Jutta Rabe saadetud pakkumises on näiteks ostuhinna lahter tühi , selgitas Urm Postimehele .
" Selles paarileheküljelises kirjas on ka näiteks levitamisõigused lahtiseks jäetud , " märkis ta .
" Iseenesest on see täiesti tavapärane . "
Estonia ametlikus hukuversioonis oma varasemates saadetes ning kirjutistes korduvalt kahelnud Rabe on Postimehele öelnud , et küsib ekspeditsioonil kogutava toormaterjali eest 15.000 USA dollarit ( ligikaudu 260.000 Eesti krooni ) .
Nii vee all kui ekspeditsioonilaeval filmitud materjali peaks Rabe hinnangul kogunema ligi 20 tundi või isegi rohkem .
Jäädvustatu müüakse igas riigis ainult ühele telekanalile , kes koos kogutud toormaterjali ostmisega saab ka õiguse seda omakorda siseriiklikult edasi müüa .
Rabe poolt avalikkusele teatatud hind , 260.000 krooni , on ETV-le iseenesest jõukohane , tähendas Urm .
" Aga nagu alati huvitab mind eelkõige hinna ja kvaliteedi suhe , " lisas ta .
" Me seisame silmitsi ka suure riskiga , et midagi uut ei leita ning mina pean pärast ikkagi täpselt aru andma , mida ma maksumaksja rahaga teinud olen . "
Eraõigusliku TV 3 tegevdirektori Mart Luige sõnul ei ostaks TV 3 Bemise-ekspeditsioonil jäädvustatut isegi mitte siis , kui müügiks pakutavatele filmilintidele oleks jäädvustatud vraki pardas haigutav auk .
Reklaamimüügist ning materjalide edasimüümisest saadud raha lihtsalt ei tooks kulutatud summat kunagi tagasi , põhjendas ta .
Kui Rabe ja tema telemeeskonna tarvis on Bemise ekspeditsioonilaeval kohad olemas , siis mitte ühelegi katastroofis hukkunute omaste organisatsiooni esindajale pardal ruumi ei leidunud .
Alguses Rootsi omasteorganisatsioonide ning kiriku esindajaile tehtud pakkumise vaatlejatena sukeldumisoperatsioonide juures viibida võttis Bemis tagasi põhjendusega , et vabu kohti laeval enam pole .
Vaatlejate kohalviibimine pidid hajutama kahtlusi , nagu rikuks Bemis vrakile sukeldudes selle suhtes välja kuulutatud hauarahu .
Kolmapäeval Postimehega vestelnud Bemise sõnul loodavad nad Estoniale sukeldumise operatsiooniga algust teha mitte hiljem kui eelseisval kolmapäeval .
Rabe hinnangute kohaselt võib kuni 200.000 dollarit ( ligi 3,5 miljonit krooni ) maksev operatsioon kesta 8-10 päeva .
