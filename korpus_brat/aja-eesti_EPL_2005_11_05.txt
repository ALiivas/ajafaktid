LHV ja tema töötajate suhtes võidakse algatada kriminaalmenetlus ka Eestis .
Foto : Rauno Volmar
Eesti Päevalehe andmetel plaanivad riigiprokuratuur ja finantsinspektsioon esmaspäeval algatada kriminaalmenetluse investeerimispanga LHV ning tema töötajate Kristjan Lepiku ja Oliver Peegi tegevuse uurimiseks .
Uurimine peab andma vastuse küsimusele , kas on rikutud Eesti väärtpaberituru seaduse sätteid turu kuritarvitamise kohta ning investeerimisühingule esitatavaid nõudeid .
Varem on USA väärtpaberituru järelevalveasutus SEC andnud tsiviilhagi LHV , Peegi ja Lepiku suhtes USA kohtusse , süüdistades neid konfidentsiaalse teabe varguses Business Wire' portaalist ja selle info varal aktsiatega kaubeldes ebaseadusliku tulu teenimises enam kui 100 miljoni krooni ulatuses .
Uurimise all on viis väärtpaberikontot , üks neist kuulus Lepikule , üks Peegile .
Rain Lõhmusel kahtlus
Eile teatas LHV grupi juhatuse esimees Rain Tamm , et üks konto kuulus ka LHV grupist ligi
20 protsenti omavale Rain Lõhmusele .
Peegi firma klientide hulgas oli sada protsenti Lõhmusele kuuluv ettevõte .
Aga seda ettevõtet ei seo LHV-ga mitte miski , ütles Tamm .
Ta ei välistanud , et koguni kolm uurimise all olevat kontot kuuluvad Lõhmusele või tema firmadele .
Kes ja mis asjaoludel Lõhmuse rahaga tehinguid tegi , ei soovinud Tamm öelda .
Ta oli seal passiivne investor , ütles Tamm .
Lõhmus , kelle LHV lubas taandada kõigist grupiga seotud ettevõtete juhtimisest , eile telefonile ei vastanud .
Juhtumiga seoses on juba mitmendat päeva USA kohtu otsusel külmutatud umbes saja LHV Traderi kliendi väärtpaberikontod , sealhulgas viis juhtunuga otseselt seotud kontot .
Tamme sõnul peetakse läbirääkimisi kolmandate isikutega LHV Traderi kontode avamiseks .
Millal kontod avatakse , seda on raske öelda , lausus ta , lisades , et kõikide teiste LHV investeerimiskontode klientidel on võimalik vabalt oma varaga kaubelda .
Neljapäeval rakendas LHV klientidele piiranguid investeerimis- ja kasvukontodelt raha välja kandmisel , lubades välja kanda vaid 74 protsenti varadest .
Pärast läbirääkimisi finantsinspektsiooniga eile hommikuks piirangud kõrvaldati ning praegu on vaid LHV Traderi kontod endiselt külmutatud .
See oli meie sisekommunikatsiooni viga , nimetas Tamm piirangute põhjuse .
Seni on räägitud sellest , et kui USA kohus karistab LHV-d ja tema töötajaid tsiviilkorras , tuleb tagasi maksta ebaseaduslikult teenitud tulu , intressid ning lisaks trahv kuni kolmekordse varastatud summa ulatuses ehk antud juhtumi puhul 300 miljonit krooni .
Eesti Päevaleht rääkis SEC-i esindaja David S. Horowitziga , kes kinnitas , et seadus võimaldab tsiviilkorras petuskeemi korraldajatelt välja nõuda iga ebaseadusliku teo eest trahvi summas kuni 500 000 dollarit ( 6,5 miljonit krooni ) .
Horowitz ütles , et kuna SEC-i süüdistuse kohaselt pääseti konfidentsiaalsele infole ligi 360 korral , võib trahvisumma küündida 180 miljoni dollarini ( 2,3 miljardi kroonini ) .
Trahv 180 miljonit dollarit .
Jah , see on teoreetiline võimalus , ütles Horowitz .
Väite kohta , nagu oleks Peek ja Lepik konfidentsiaalsele infole ligi pääsenud juhuslikult või tänu Business Wire' turvaaukudele , ütles Horowitz : Mõned korrad ligi pääseda - see on juhus .
Aga pääseda ligi 360 korda salajasele infole ning teenida selle põhjal peaaegu eranditult iga tehinguga raha - see ei ole juhus .
See on sama mis kasiinos blackjacki laua taga kogu aeg võita .
Varasema väite kohaselt pole välistatud , et USA-s algatatakse LHV juhtumi uurimiseks kriminaalasi .
Tamm ütles eile , et isegi kui LHV-lt nõutakse trahvi , ei ole ohus LHV klientide investeeritud vara .
Klientide vara ja väärtpaberid pole LHV bilansis .
LHV ei saa seadusest tulenevalt oma võlanõudeid rahuldada klientide varaga , ütles ta .
LHV omakapital on Tamme sõnul praegu umbes miljon dollarit ( 13 miljonit krooni ) ning vajaduse korral investeerivad omanikud sinna juurde .
Lepik endas kindel
Järgmisel teisipäeval peetakse USA-s kohtuistung , kus SEC peab esitama lisaks tõendusmaterjali oma süüdistuse kohta .
Istungil võidakse otsustada kriminaalasja algatamine LHV , Peegi ja Lepiku suhtes , mis võib päädida Peegi ja Lepiku vahistamisega Eestis .
Ma ei pea seda võimalust väga tõenäoliseks ega karda seda , ütles Lepik eile .
Peek ja Lepik teisipäevaks USA-sse ei sõida .
Mina ei sõida , rohkem ei saa kommenteerida , nägemist , ütles Peek .
Peek on varem öelnud , et ei ole kuritegu sooritanud ega ebaseaduslikku tulu teeninud , kuna Business Wire'st saadud info oli avalik kõigile portaali kasutajatele .
Aktsiatega kauplemisel polnud info Peegi sõnul määrav , kaubeldi enda analüüsi ja turukogemuste põhjal .
Leedu firma loobus LHV teenusest
LHV skandaali tõttu on tema kliendid hakanud mõtlema koostööst loobumisele .
Näiteks Leedu VP Marketiga ühte kontserni kuuluv kinnisvaraarendaja AB Vilniaus Akropolis loobus LHV nõustamisteenusest .
LHV pidi nõustama firma aktsiaemissiooni .
Kohe , kui saime teada , et LHV-l on probleem ameeriklastega , otsustasime tema teenetest loobuda .
See oleks meie aktsia hinda mõjutanud , ütles Vilniaus Akropolise juhatuse esimees Mindaugas Marcinkevicius Eesti Päevalehele .
Küsimusele , miks võeti selline otsus vastu enne , kui juhtumi kõik detailid pole selged ja USA kohus pole veel otsust teinud , vastas Marcinkevicius : Võib-olla pole siin kuritegu , aga see pole meie asi .
See skandaal on meie jaoks natuke liiga oluline , LHV peab vastutama oma tegude eest , ütles ta .
Marcinkeviciuse sõnul on seni LHV-l Leedus olnud hea reputatsioon , Leedu press ei ole skandaali veel teemaks võtnud .
LHV on üks firmadest , mis vahendab Rootsi varahaldusfirma East Capitali fonde .
East Capitali partner Karine Hirn ütles , et edaspidise koostöö kohta LHV-ga on hetkel raske midagi öelda .
Me teame LHV inimesi aastaid ja üldiselt usaldame neid .
Nad on kompetentsed inimesed .
Aga eks me vaata , kuidas asjad edasi arenevad , ütles Hirn .
