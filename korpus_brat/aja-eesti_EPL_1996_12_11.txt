Kuressaare vallavanema kohale kolm soovijat
Saaremaa Kuressaare vallavanema konkursile on esitanud avalduse kolm saarlast .
Vallavanemaks soovivad saada kriminaalpolitseinik Birgit Ehrenberg , Kuressaare valla maakorraldaja Aino Aavik ning endine Kuressaare abilinnapea Jaan Lember .
Hiiumaal taastati kolm tuulikut
Hiiumaal on tänavu restaureeritud kolm vana tuulikut , millest vanim on 1795. aastal ehitatud Aruküla Mägi tuulik , kirjutab ajaleht Hiiumaa .
Kukkase tuuliku Kurisool lükkas torm möödunud talvel ümber , ütles Hiiumaa muuseumi direktor Urmas Selirand .
" Nüüd on tuulik taas püsti , aga nii selle kui ka kahe teise tuuliku tiibade jaoks sel aastal riigi muinsuskaitserahast ei jätkunud , " lisas ta .
Kolmas taastatud tuulik on 1919. aastal ehitatud Matse tuulik Hellamaal .
Sajandi alguses oli Hiiumaal üle 500 tuuliku ning veel 1938. aastal nimetati saart tuulikutemaaks .
Seliranna andmetel on praegu alles 28 tuulikut .
Lenfilm korvab filmi " Minu Leninid " rikutud osa
Stuudio Lenfilm ilmutuslabor tunnistab oma süüd ning on valmis korvama stuudio Faama Filmile rezhissöör Hardi Volmeri mängufilmi " Minu Leninid " rikutud võttematerjali .
Lenfilmi laborid orienteeruvad koostööle Balti turuga ning on huvitatud oma hea maine hoidmisest , ütles filmi " Minu Leninid " produtsent Mati Sepping .
Tema sõnul peab Faama Film kasutuks muutunud filmiosa veebruaris ja märtsis uuesti filmima , kordusvõtetele kulub viis või kuus päeva .
Osa mängufilmi " Minu Leninid " negatiividest rikuti sel sügisel Lenfilmi laboris , uute võtete tegemiseks peab Eesti stuudio leidma uusi sponsoreid .
Poliitiline põnevusfilm " Minu Leninid " räägib Eesti tshekistist ja seiklejast Aleksander Keskülast , kes soovis rajada Shveitsi Lenini teisikute kooli .
Kogutakse uusi jõulujutte
Eesti Rahva Muuseumi jõulunädala raames toimub laste omaloominguliste jõulujuttude konkurss , samaaegselt korraldab muuseum laste jõulujoonistuste võistluse .
Muuseumi ürituste organiseerija Terje Puistaja sõnul on jutuvõistlus mõeldud kõigile lastele .
Võistlusel osalejad peavad oma jõulujutud saatma 14. detsembriks märgusõna " Jutuvõistlus " all aadressil : Eesti Rahva Muuseum , Kuperjanovi 9 , EE2400 Tartu .
Parimatele annab auhinnad AS Pereleib .
Kaagvere Erikooli õpilaste hulk kasvab
Kaagvere Erikoolis on viimasel ajal kasvandike arv taas suurenema hakanud , ütles kooli direktor Mare Reiu .
Kaagvere erikoolis õpivad 13- kuni 17-aastased tüdrukud , kellel on probleeme käitumisega .
Praegu on Kaagveres 71 tüdrukut , lühikese aja jooksul on kooli juurde tulnud kümme uut õpilast .
Kooli saadab tüdrukud peamiselt noorsoopolitsei ning põhjuseks on sageli vargused , korteritesse sissemurdmised , autode ärandamine jms.
Lisaks Kaagvere Erikoolile tegutsevad Eestis kinnise õppe-kasvatusasutusena Puiatu ja Tapa erikool , kus kummaski õpib 60-80 poissi .
Igal neljas Eesti elanik on raamatukogu lugeja Statistikaameti teatel oli 1995. aastal iga neljas Eesti elanik rahvaraamatukogu lugeja , iga 14. elanik osales mõnes taidluskollektiivis .
Iga 31. osales huvialaringi töös ning vähemalt iga 38. tegutses aktiivselt spordiklubis .
Külastajate arv muuseumides suurenes 1994. aasta 808 000-lt 975 000-ni 1995. aastal .
Raamatute trükiarv oli 1994. aastal 9 miljonit ning mullu 8 miljonit , samal ajal suurenes möödunud aastal nimetuste arv .
Kasvas ka rahvaraamatukogude lugejate arv - 1994. aastal oli lugejaid 345 000 , 1995. aastal aga juba juba 357 000.
Langustendentsi näitab kinokülastuste arv - 1994. aasta 1 miljonilt 372 000-lt 1 miljoni 12 000-ni mullu .
