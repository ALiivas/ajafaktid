Ravimiameti peadirektor Lembit Rägo ütles “ Postimehele ” , et Eestis puudub senini uimastiseadus .
“ Kuivõrd uimastiseadust ei ole , siis on see valdkond üldse õrnalt reguleeritud , ” rääkis Rägo .
Uimastiseaduse projekt on valmis ja peaks varsti minema ministeeriumidesse kooskõlastusringile .
Põllumajandusministeerium soovib moonikasvatuseks suhteliselt liberaalset korda , kuid näiteks rahvusvahelised eksperdid on soovitanud Eestis moonikasvatuse keelustada .
“ Valitsus tegi kunagi litsentside andmise ülesande sotsiaalministeeriumile , kuid ülesande andmisest on üksi vähe .
Peab olema kehtestatud ka reglement , mille alusel litsentse anda .
Kuivõrd reglementi kehtestatud pole , siis praegu nagu polegi midagi , ” arutles Lembit Rägo .
Rägo sõnul võiks siis , kui moonikasvatuslitsentside väljaandmine oleks seadusandlikult paika pandud , litsentse välja anda riiklik tegevuslitsentsi ekspertkomisjon , mis töötab sotsiaalministeeriumi juures ja annab praegu välja ravimitega seotud litsentse .
“ Kui lähtuda sellest , et moonikasvatus võib olla ka toorme tootmine näiteks farmaatsiatööstusele , milleks küll Eestis mingit vajadust pole , sest Eestis ühtki sellist valmistajat pole , siis võiks ka moonikasvatus selle komisjoni pädevuses olla . ”
Seni ei ole aga Rägo sõnul sellele litsentsikomisjonile vastavat käsku tulnud .
Rägo ei oska öelda , mida peaks praegu tegema talunik , kes tahab kevadel mooni külvata .
“ Selleks pole keegi mingit reglementi kehtestanud .
On seadusandlik auk .
Kuigi kehtib 1990. aasta valitsuse määrus , mis paneb litsentside andmise kohustuse sotsiaalministeeriumile .
Kuna sotsiaalministeerium pole aga litsentside väljaandmise korda kehtestanud , siis pole seda olemas , ” rääkis Rägo .
Moon nõuab okastraati
“ Ka endises NSV Liidus olid reeglid olemas , kuidas moonipõldu pidada , milline valve on nõutud , kuidas hävitada neid mooni osi , mis töötlemisest üle jäävad .
See oli kõik olemas .
See oli nii karm värk , et kui panna nüüd endise NSV Liidu seadus kehtima , siis ei taha ükski talumees moone kasvatada .
Moonikasvatuseks nõuti okastraataeda , koeri , prozhektoreid , relvastatud valvet jne , ” lisas Rägo .
“ Mulle sattus kätte üks kandidaaditöö moonidest .
Seal väideti , et eesti moon on väga hea moon .
Sobiks suurepäraselt narkootiliseks toormeks , ” lisas ta .
Rägo sõnul on rahvusvaheliste uimastipoliitika ekspertide arvamus olnud , et Eestil tasuks igasugusest moonikasvatusest hoiduda , sest meil pole sellist kontrollmehhanismi ja ressurssi , et seda ammendavalt reguleerida ja kontrollida ning tagada , et midagi ei juhtuks .
Rägo lisas , et Skandinaavias on mõnel pool siiski ka mooni kasvatatud ja väidetavalt väga väikese alkaloididesisaldusega , sest moonid on nii arendatatud .
“ Aga neil on see ka väga kõva kontrolli all . ”
Rägo arvab , et moonikasvatuse ümber toimuv on meil paljus pseudoprobleem .
“ Moonikasvatus pole Eestis perspektiivne majandusharu , mille kaotamisest või mittearendamisest Eesti inimeste tulevik sõltuks , ” leiab ravimi-ameti peadirektor .
Rägo arvates polnud ka suvine moonipõllu hävitamine Viljandimaal põhimõtteliselt iseeneset vale , vale oli see , kuidas seda tehti .
Alternatiivne põllumajandus ?
Ka sotsiaalministeeriumi spetsialist Tarmo Kariis nentis , et moonikasvatuse reguleerimisel võrreldes suvega midagi targemaks saanud ei ole .
Moonikasvatuse reguleerimisel on Kariisi sõnul praegu põhimõtteline vastuolu ühelt poolt sotsiaal- ja sise- ning teiselt poolt põllumajandusministeeriumi vahel .
Põllumajandusministeerium tahab Kariisi sõnul võrdlemisi liberaalset korda , et oleks võimalik alternatiivset põllumajandust edendada .
Kariis ütles , et kui keegi peaks praegu taotlema moonikasvatuseks litsentsi , siis eks midagi tehakse .
Seni pole ühtki litsentsi antud ning keegi pole seda taotlenudki .
Kariisi sõnul soovib põllumajandusministeerium moonikasvatust reguleerivas seaduses , et moone eristataks liikide kaupa , milliseid võib kasvatada igasuguste piiranguteta ja järelevalveta ning milliseid ei tohi .
“ See tähendab , et kui on lubatud ka väidetavalt ohutuid liike , siis keegi peaks olema võimaline käima regulaarselt kontrollimas , kas tegu on tõepoolest väidetud ohutu liigi kasvatamisega millegi muuga , ” rääkis Kariis .
Sotsiaal- ja siseministeeriumi arvamus on , et liike ei tasu eristada .
Kontrolli kord peab olema kõigile ühtne .
See on sarnane nõukogudeaegse korraga , kus moonipõlde peaaegu polnud , lisas Kariis .
Uimastiseaduse projektis on Kariisi sõnul praegu kirjas , et moone võib erandkorras kasvatada , kuid üldjuhul on see keelatud ja karmilt kontrollitud .
Erandkord tähendabki Kariisi sõnul litsentse ja eritingimuste täitmist .
Litsentsi saamise võimalikud tingimused on näiteks see , et moonide kogu kasvuperioodi vältel peab olema tagatud põllu järelevalve , pärast saagi koristamist peavad kõik jäägid olema hävitatud vastavate tingimuste järgi , töötlemise ajal peavad varud olema valvatud jne.
Kariis ütles , et ka tuleval kevadel moonipõldu rajada sooviv talunik peab saama litsentsi .
Seni pole küll ühtki litsentsi antud , mis ei tähenda , et seda poleks võimalik teha .
“ Kuigi meil ühtki järelevalveorganisatsiooni pole .
Meil peaks olema struktuur , kes asja jagaks ja oleks võimeline litsentse välja andma .
Praeguse litsentsikomisjoni tegevust ja volitusi tuleks laiendada , sest tal pole selliseid volitusi ja materiaalseid võimalusi , ” lisas Kariis .
Kariisi sõnul kehtib praegu valitsuse määrus 1990. aastast tegevuslitsentside väljastamisest erinevates tegevusvaldkondades .
“ Seal on öeldud , et narkootilisi , psühhotroopseid või mürgiseid aineid sisaldavate taimede kasvatamine peab olema litsentseeritud .
Hilisem majandusministeeriumi määrus paneb selle kohustuse sotsiaalministeeriumile .
Selle määruse alusel on seni näiteks toimunud ravimite müük ja valmistamine , ” rääkis Kariis .
“ Kuna seni polnud moonidega seotud küsimused aktuaalsed ja keegi litsentsi ei taotlenud , siis ei tehtud ka praktikas mingit litsentseerimise korda .
Teoorias on litsentsi saamiseks kord olemas , kuid praktikas seda pole , ” ütles Tarmo Kariis .
