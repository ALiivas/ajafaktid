Järgnevalt mõned teated Riigikogu juhatuselt .
Keskkonnakomisjon teeb ettepaneku määrata muudatusettepanekute esitamise uueks tähtajaks metsaseaduse muutmise seaduse eelnõu kohta , mille number on 626 , käesoleva aasta 20. september kell 12.
Kolmapäeval , 12. septembril osalevad Riigikogu infotunnis järgmised valitsuse liikmed : kultuuriminister Signe Kivi , põllumajandusminister Ivari Padar ning teede- ja sideminister Toivo Jürgenson .
Nüüd teated , mis puudutavad fraktsioonide liikmete istungitest osavõttu .
Ma loen need kiiresti ette .
Andres Varik Rahvaliidu fraktsioonist puudub 10. septembril osalemise tõttu rahvusvahelisel seminaril “ Põllumajanduse kaubandusvälised aspektid ” , Jaan Pöör samast fraktsioonist puudub 12. septembril Tartumaa Omavalitsusliidu kümnenda aastapäeva ürituste tõttu , Ivar Tallo Mõõdukate fraktsioonist on 12. septembril ENPA esindajana Strasbourg'is ja 13. septembril Riias , seoses loenguga avaliku teabe seadusest , Jüri Tamm Mõõdukate fraktsioonist osaleb 11. ja 12. septembril Helsingis Euroopa parlamendiliikmete IV kommunikatsioonitehnoloogia konverentsil , Urmas Laht Keskerakonna fraktsioonist on 10. septembril Vihula vallas , Erika Salumäe samast fraktsioonist on 10.-12. septembrini Soomes ja Jaanus Marrandi Keskerakonna fraktsioonist on 13. septembril Leningradi oblastis .
Riigikogu juhatuse otsuse alusel puudub Aimar Altosaar Isamaaliidu fraktsioonist 7.-10. septembrini osalemise tõttu Valgevene presidendivalimistel Minskis rahvusvahelise vaatlejana , Valentina Võssotskaja Eestimaa Ühendatud Rahvapartei fraktsioonist viibib 6.-12. septembrini samal üritusel , Ivar Tallo Mõõdukate fraktsioonist osaleb 8.-11. septembrini Haagis ENPA õigusasjade ja inimõiguste komitee töös , Valve Kirsipuu Reformierakonna fraktsioonist osaleb 8.-19. septembrini Saksamaal George Marshalli keskuse korraldataval riigikaitsekursusel , Kalev Kallo Keskerakonna fraktsioonist on 9.-12. septembrini Brüsselis WEU Assamblee poliitika- , kaitse- , tehnika- ja parlamentaarse komitee ühisistungitel , Kalev Kukk Reformierakonna fraktsioonist osaleb 10.-16. septembrini Istanbulis NATO Parlamentaarse Assamblee töös , Marju Lauristin Mõõdukate fraktsioonist osaleb 10.-14. septembrini Strasbourg'is Euroopa Nõukogu vähemusrahvuste kaitse konventsiooni ekspertkomitee korralisel koosolekul , Sven Mikser Keskerakonna fraktsioonist võtab 10.-16. septembrini osa Washingtonis toimuvast koolitusprogrammist “ USA seisukohad NATO laienemisel ” , Viktor Andrejev Ühendatud Rahvapartei fraktsioonist puudub 12.-15. septembrini osalemise tõttu Euroopa Parlamentidevahelise Õigeusu Assamblee rahvusvahelise sekretariaadi hariduskomitee koosolekul Istanbulis ja Andres Tarand Mõõdukate fraktsioonist 13. ja 14. septembril osalemise tõttu Kopenhaagenis Eesti ja Taani diplomaatiliste suhete taastamise kümnendale aastapäevale pühendatud üritusel “ Laulvast revolutsioonist Euroopa koostööni ” .
Need olid juhatuse teated .

Lugupeetud kolleegid , võtame arutusele Vabariigi Valitsuse algatatud veeseaduse muutmise seaduse eelnõu .
Alustame selle esimest lugemist .
Ettekandeks on sõna justiitsministril .
Härra Märt Rask , palun !

Austatud juhataja !
Lugupeetud Riigikogu liikmed !
Teie ees seisva eelnõuga kõrvaldatakse normitehnilised ebatäpsused , mis tekkisid Riigikogu poolt 2000. aasta detsembris vastuvõetud veeseaduse muutmise seaduse eelnõu menetlemisel .
Nimelt viidati veeseaduse muutmise seaduse §-des 24 ja 25 “ käesolevale seadusele ” , kuid samas puudutavad need viited mitte veeseaduse muutmise seaduse , vaid veeseaduse enda paragrahve .
See on normitehniline täpsustus asja selgemaks muutmiseks .
Samuti antakse selle eelnõuga ajapikendust veemajanduskavade koostamiseks , muutes tähtaega neljalt aastalt kuuele aastale .
Pikem veemajanduskavade koostamise aeg on seotud vajalike uuringute tegemise , avalike arutelude korraldamise ja veemajanduskavade täitmiseks vajaliku haldussuutlikkuse tõstmisega .
Vabariigi Valitsus eelnõu algatajana toetab juhtivkomisjoni ettepanekut eelnõu esimene lugemine täna lõpetada .
Aitäh !

Suur tänu !
Kas on küsimusi ettekandjale ?
Tiit Toomsalu , palun !

Tänan , härra juhataja !
Austatud härra minister !
Seletuskirjas on nimetatud ja teiegi toonitasite seda , et ajapikendust vajab ka veemajanduskavade täitmiseks vajaliku haldussuutlikkuse tõstmine .
Kas ma tohin paluda täpsustada , milles seisnevad haldussuutlikkuse tõstmise kavad selles valdkonnas ?

Kindlasti see on seotud käimasolevate muudatuste , ümberkorraldustega Keskkonnaministeeriumis .
Haldussuutlikkus tähendab eelkõige riigiametnike ja spetsialistide suutlikkust .
Haldussuutlikkus tähendab ka seda , et kuna kõik need kavad vajavad väga põhjalikku diskussiooni ja läbiarutamist , siis seetõttu kokkuvõtlikult kogu ühiskonna valmisolekut selleks .
Tänase hinnangu põhjal on keskkonnaminister valitsusele esitanud just selle motivatsiooni .
Tema reaalne hinnang on ilmselt täpsem .
Ju me ei ole valmis nelja aastaga seaduses püstitatud eesmärke saavutama .
Aitäh !

Suur tänu !
Tundub , et rohkem küsimusi ei ole .
Kaasettekandeks on sõna keskkonnakomisjoni aseesimehel .
Kolleeg Arvo Sirendi .

Suur tänu , härra juhataja !
Lugupeetud Riigikogu !
Veeseaduse muutmise seaduse eelnõu algatas 2001. aasta 30. mail Vabariigi Valitsus ja 31. mail määras juhatus juhtivkomisjoniks keskkonnakomisjoni .
11. juuni istungil otsustas keskkonnakomisjon ( 5 poolt , 0 vastu , 0 erapooletut ) suunata veeseaduse muutmise seaduse eelnõu esimesele lugemisele , esimene lugemine lõpetada ja määrata muudatusettepanekute esitamise tähtajaks 20. september kell 12.
Tänan !

Suur tänu !
Kas on küsimusi kaasettekandjale ?
Küsimusi ei ole .
Keskkonnakomisjoni ettepanek on eelnõu 785 esimene lugemine lõpetada .
Muudatusettepanekute tähtajaks pakuti 20. september kell 12.
Esimene lugemine on lõpetatud .
