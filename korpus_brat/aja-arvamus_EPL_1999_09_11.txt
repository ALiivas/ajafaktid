Võin kihla vedada , et algavas valimiskampaanias jagunevad erakonnad selle järgi , kas rõhutakse kohalikele või presidendivalimistele .
Kas räägitakse Jüride ja Maride tublidusest vallavanemate ning linnavolinikena või antakse märku oma sügavasilmse ehk siis kähedahäälse erakonnaliidri sobivusest presidendiks .
Viimasel juhul pole üldse oluline , et erakonnaliidri esindaja konkreetses vallas on lihtsalt äpu või jota , hääletama kutsutakse mitte niivõrd tema poolt , kuivõrd pannakse mängu parteijuhi võimalus kahe aasta pärast rahva isaks saada .
Just seda eesmärki kannab ka ministrite ja Riigikogu liikmete massiline kandideerimine mitte ainult pealinnas , vaid koguni Võrus ja Viimsis .
Säärase kampaania kurvaks tagajärjeks võib kujuneda , et N erakonna juhist presidenti siiski ei saa , kuid paljudes valdades antakse võim inimestele , kel selleks raskeks tööks peale parteipileti teisi eeldusi ei ole .
Samas võivad tublid inimesed valimata jääda üksnes seetõttu , et nende erakonna juht presidendiks ei püri .
Jutud sellest , et nii pole ilus ja et tegemist on pettusega , ei anna midagi , sest valimised on ju võitlus , kus lõppvõit õigustab kõiki võtteid .
Samas on vaieldamatu , et olukord , kus valimiste eesmärk on asendatud ( vallavanema asemel valime presidenti ! ) ning tagajärgede eest keegi ei vastuta ( volikogudesse valitud prominendid seal tööle ei hakka ! ) , suurendab ainult rahva poliitilist võõrandumist ning osavõtt eelseisvatest valimistest kujuneb veelgi väiksemaks , kui oli märtsis .
Tundub , et Eesti vajab põhiseaduse parandamist , mis muudaks kaht kõige kaheldavamat momenti meie poliitilises süsteemis .
Presidendi peaks valima rahvas otse .
( Ja mul on hea meel , et nii arvas ka Rahvaerakonna esimees Toomas Hendrik Ilves , PM 9.9. ) .
Kui selleks on küpsed soomlased ja leedulased , ameeriklased ja venelased , siis ei maksaks ka eesti rahvast lapsemeelseks pidada ja poliitikute eestkoste all hoida .
Muuta tuleks ka kohalike volikogude valimisperioodi - kolmelt aastalt neljale - ning sätestada , et need valimised toimuksid kaks aastat enne/pärast Riigikogu valimisi .
Nii saaksime loogilise tsükli , kus kohalikud valimised oleksid ka valitsuskoalitsioonile heaks tagasisideks nende kaheaastase töö edukusest .
Võimalus , et kohalikud valimised toimuksid ühel ajal parlamendivalimistega , oleks küll odavam , kuid tähendaks , et kohalikud probleemid jääksid valiku alt sisuliselt kõrvale .
Seepärast on enamik demokraatlikke riike eri tasemete valimised ajaliselt lahku viinud .
Tsükkel , kuhu me kohalike valimistega oleme jõudnud - ühed valimised pool aastat pärast ja järgmised pool aastat enne parlamendivalimisi - , suurendab valimistüdimust ega anna mingit sisulist infot ei valitsusele ega opositsioonile nende reaalse tegevuse toetuse kohta .
Oleks arukas esitada kõnealused põhiseaduseparandused Riigikogu menetlusse enne 17. oktoobri valimisi .
See annaks märku , et kohalikud valimised on mõeldud arukate ja vastutustundega volikogude valimiseks ning nõuaks erakondadelt selge seisukoha väljaütlemist rahva usaldamise kohta .
Pealegi võtaks see võimaluse tõlgendada hilisemaid otsuseid kui lihtlabast reaktsiooni valimiste tulemustele .
Kui Edgar Savisaar peaks tõesti saama endale pooled valijameeste hääled , tuleb kolmikliidul riskida presidendi otsevalimistega .
Kui Keskerakond aga sellist edu ei saavuta , jääb neile lootus , et olukord riigis muutub kahe aastaga sedavõrd , et otsevalimine annaks nende liidrile arvestatava shansi .
Põhiseaduse muutmise eelnõu esitamine vajab Riigikogus 21 liikme allkirja , selle panek rahvahääletusele aga 61 häält parlamendis .
Alustades vajalikke protseduure praegu , saaksime aasta pärast läbi viia rahvahääletuse ning 2001. aasta septembris valida ise endale presidendi nagu enamik demokraatlike riikide väärikaid rahvaid .
Ma ei usu aga , et Riigikogus istuvad poliitikud loovutaksid kergelt võimaluse riigipea koha ümber kombineerida ja intrigeerida .
Ehk tuleks kohalikke valimisi kasutada Riigikogule just sellekohase surve avaldamiseks ?
