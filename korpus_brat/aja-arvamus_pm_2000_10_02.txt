ES Turu-uuringute ASi septembrikuisest arvamusküsitlusest selgunud erakondade toetusprotsentidest jääb mulje , nagu poleks tormilist poliitikasuve mitmete erakorraliste istungjärkude ja Toompea miitingutega olnudki .
Ainsaks arvestamist väärt muutuseks , mis erakonnamaastikul jaanuarist alates aset on leidnud , võib lugeda Isamaaliidu toetajaskonna kaheksaprotsendilist langust .
Veel sellel kevadel ei ilmutanud valitsuserakondade reiting aastasele võimulolekule vaatamata mingeid languse märke .
Kuigi juba siis võis arvata , et rahva madalad hinnangud valitsuse toimetulekule varem või hiljem ka valitsuse üksikute koostisosade - erakondade - toetusele mõju avaldavad .
Tuntud tõsiasi , mille kohaselt valitsemine tähendab rahulolematuse tekitamist , pole veel ühtegi valitsevat erakonda populaarsuse langusest säästnud .
Peamiseks sündmuseks , mis rahva poliitilisi eelistusi siia või sinna võis kallutada , oli loomulikult valitsuse otsus Narva Elektrijaamade 49% aktsiate müügist USA firmale NRG Energy .
Võib tunduda ebaõiglane , et ehkki NRG-loos oli peaosa täitmine usaldatud Mõõdukate ministrile Mihkel Pärnojale , tabas häving hoopis Isamaaliitu .
Tegelikult on see aga vägagi loogiline .
Ühelt poolt suudab vaid väike osa kodanikke valitsuskabineti liikmeid erakondlikult identifitseerida .
Teiselt poolt polnud ju elektrijaamade müük Mõõdukate omaalgatus , vaid valitsuse poliitiline otsus .
Kogu valitsuse patud personifitseeruvad ikkagi vaid valitsusjuhi isikus ja tema kaudu tuleb toetuse vähenemisega maksta ka peaministri erakonnal .
Nii oli see juba Laari esimese valitsuse ajal ning sama saatus tabas ka eelmise valitsuse tuumikjõuks olnud Koonderakonda .
Mõõdukate head seisu oma partneritega võrreldes seletab suures osas Andres Tarandi nime lisamine erakonna nime järele .
Nagu näitavad nende küsitluste tulemused , milles erakonna toetuse mõõtmisel liidri nime ei kasutata , toob Tarandi nimi kaasa ca 3-5 protsenti lisahääli .
Võime vaid oletada , milline oleks Mõõdukate toetus olnud siis , kui Tarandi asemel oleks küsimustikus olnud Pärnoja nimi .
Valijate enamiku vastasseis NRG-tehingule pole Isamaaliidu toetuse kahanemise ainus võimalik põhjendus .
Küsitlusnädalal oli kuuma teemana üleval Jaana Padriku korterilugu , mis avaldas samuti mõju .
Kui toetus langes selle tõttu , on tegemist ajutise tagasilöögiga .
Siiski ei saa tähelepanuta jätta asjaolu , et Isamaaliidu toetus on vähenenud just vanema põlvkonna hulgas .
Ilmselt on tegu inimestega , kes kunagiste ERSP poolehoidjatena toetasid valimistel järjepidevusest lähtudes Isamaaliitu , kuid kes erakonna tänasest poliitikast enam oma kunagisi ideaale kuidagi üles ei suuda leida .
Ometi ei toonud ka opositsioonierakondade suvised ponnistused valijaid enda poole võita kaasa nende reitingu olulist kasvu .
Inimeste poliitilised eelistused pole nii lihtne fenomen , et ühe erakonna kaduma läinud hääled võiks lihtviisil vastasleeri kontole üle kanda .
Vastuseis elektrijaamade müügile ei tähenda veel arusaamisele jõudmist , et Savisaare ja Reiljani juhtimisel riigivanker libedamalt liikuda võiks .
Seda kinnitab märgatav disproportsioon elektrijaamade erastamise vastu allkirja andnute ning Toompeale poliitilistele miitingutele kogunenute arvu vahel .
Keskerakonna ja Rahvaliidu korraldatud ürituste valimiskampaanialik alltekst oli rahvale liialt läbinähtav .
Ometi tuleb Keskerakonnale au anda - viimastest Riigikogu valimistest saadik on neil õnnestunud hoida stabiilset üle 20-protsendilist toetajaskonda .
Tundub , et mitmeparteilises ühiskonnas on kuni neljandiku valijate toetus ühele erakonnale selline optimaalne tase , mille edasine kasv normaalsetes oludes on ebatõenäoline .
Eestimaa Rahvaliit pole veel suutnud oma selja taha koguda kõiki neid valijaid , kes varasemates küsitlustes avaldasid poolehoidu Maarahva Erakonnale , Maaliidule või Pensionäride ja Perede Erakonnale .
Kevadistes uuringutes võis väikest toetusprotsenti seletada ümberformeerunud ja nime muutnud erakonna vähese tuntusega .
Seda aga , et Rahvaliit ka pärast allkirjade kogumise kampaaniat vastajatele tundmatuks on jäänud , ei tahaks kuidagi uskuda .
Pigem on probleem selles , et erakond on oma tegevusega positsioneerunud valesse nishshi - sinna , kus Keskerakond juba ees on .
Arvan , et Rahvaliitu oleks oodanud suurem edu , kui ta poliitikamaastiku senisest vägevama lõhkikäristamise asemel oleks üritanud seda kolmikliidu ja Keskerakonna vahel seisva mõõduka jõuna hoopis kokku lappida .
Praegustes oludes on koalitsiooni-opositsiooni kompromissitu vastasseis ( kusjuures mõlema taga on ka ligikaudu võrdne valijate osakaal ) viinud selleni , et varasemast hoopis rohkem antakse eelistusi parlamendivälistele väikeerakondadele .
Kui jaanuaris andis oma eelistuse mõnele Riigikokku mittekuuluvale erakonnale vaid 6% vastanutest , siis septembris on selliste vastajate osakaal juba 13% .
