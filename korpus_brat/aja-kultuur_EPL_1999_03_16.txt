Auhind Paul Mägile .
Estonia teatri kunstiline juht ja peadirigent Paul Mägi sai firmalt Est-Stein 15 000-kroonise aastaauhinna töö eest Dargomõžski " Näkineiuga " , mis hiljuti esietendus .
Arhitektuurivõistlus .
Pärnu korraldab arhitektuurivõistluse keskraamatukogu parimale arhitektuursele lahendusele .
Auhinnafond on 275 000 krooni .
Barokk ja jaapani kammermuusika .
Homme kuuleb Tallinna Raekojas harvakuuldud muusikat .
Kõlavad flöödi-harfi , sooloflöödi ja flöödi-klaveri ansamblid .
Kontserdi esimeses pooles valitseb saksa barokkhelilooja Georg Philipp Telemann ja teises annab tooni jaapani muusika .
Rostropovitsh vihastas .
Muusikakuulsus Mstislav Rostropovitsh ( 71 ) teatas , et ei esine enam kunagi Venemaal .
Kuulsa tshellisti ja dirigendi vihastasid välja arvustused Moskvas Aleksander Solženitsõni auks antud kontserdile .
" Nüüd ma esinen neile , kes tahavad mind kuulata ja kellele see meeldib , " ütles Rostropovitsh .
Kuulus muusik põgenes läände 1974. aastal .
