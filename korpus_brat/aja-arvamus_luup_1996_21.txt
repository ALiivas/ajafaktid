Mind on alati huvitanud , kes on need Eesti riigile erilisi teeneid osutanud mittekodanikud , kellele antakse Eesti pass põhimõtteliselt hõbekandikul .
Aluseks on sellistel puhkudel sageli vaid mõne riigiametniku 5-6 realine taotlus .
Kõik 617 taotlust , mida mul näha õnnestus , on esitatud enne 18. oktoobrit 1995.
18. oktoobrist kohustati valitsust oma otsustes nimetama , kes on see valitsusliige , kes tegi ettepaneku eriliste teenete eest kodakondsuse omistamiseks .
Samuti kohustus valitsus tooma põhjenduse , mille eest konkreetselt kodakondsus anti .
Nimetatud muudatused tehti kodakondsusseadusesse Kristiina Ojulandi ja selle kirjatöö autori ettepanekul .
Kodakondusseaduse rakendumist lahutasid nimetatud parandusest kolm ja pool aastat .
Sel ajajärgul võisime “ Riigi Teatajast ” lugeda järjest uusi , valdavalt mitte-midagi-ütlevate vastsete kodanike nimesid .
Nõukogulikust kahtlustusmaaniast rikutud vaba Eesti riigi alam on kippunud otsima seaduseväänamist asjades , millele tema kõikehoomavat kullipilku ligi ei lasta .
Nii ka eriliste teenete puhul .
Kulus pikki kuid , kuni kodakondsus- ja migratsiooniamet tuli vastu Riigikogu liikme soovile tutvuda dokumentidega , mille alusel eriliste teenete eest kodakondsust jagati .

Eeskätt on nad muulastest politseiametnikud , omavalitsustöötajad , kohtunikud , riigiettevõtete ja erafirmade juhid , isegi mõned osakonnajuhatajad .
Samuti viimase Ülemnõukogu ja kohalike volikogude mitte-eestlastest saadikud ning kunagise ministrite nõukogu asjadevalitsuse , praeguse riigikantselei ametnikud sekretäride ja masinakirjutajateni välja .
Tundub , et kes julges alluvale taotleda lihtsustatud korras kodakondsust või tuli üldse niisugusele mõttele , selle taotlus rahuldati .
Taotluste tekstides erilisi teeneid valdavalt ei nimetata .
Oleks ülepakkumine pidada eriliseks teeneks politseiametniku asumist tööpostil 1991.a. augustiputshi ajal.
Aga niisugune on põhjendus , miks siseminister Robert Närska arvates tuli reale Ida-Virumaa politseinikele anda lihtsustatud korras kodakondsus .
Sellistes põhjendustes esinevad tavaliselt omadussõnad “ initsiatiivikas ” , “ kohusetundlik ” , “ lojaalne ” .
Samas on mõistetav toonase siseministri ja ta alluvate mure jääda teatud paikades kaadrita .
Riikliku Kohtueelse Uurimise Ameti peadirektor Ain Seppik on septembris 1992 esitanud valitsusele 38 taotlust .
Need erinevad üksteisest vaid käsitsi punktiirjoonele kirjutatud töötaja nime ja sünniaasta poolest .
Seppik ütleb otse ja ausalt : “ Arvestades uurimisametis esinevat tööjõuvajadust leiame , et tema töötamine uurimisorganeis on edaspidi hädavajalik , võitlemaks järjest kasvava kuritegevusega , kusjuures küllalt suure osa moodustavad mitte-eesti rahvusest kodanikud , kellega kontakti saavutamiseks on ka vene keele oskus hädavajalik . ” Lühike ja loogiline .
Ei mingit keerutamist - et oskab või õpib eesti keelt , on edukalt uurinud mingit Eesti riigi seisukohalt tähtsat kuritegu .
Või et suhtleb kaaskodanikega viisakalt - nagu on siseminister kodakondsuse taotlemisel iseloomustanud üht politseikomissari .

Tõe huvides tunnistan : kahes-kolmes taotluses on mainitud ka konkreetne tegu või teod , mis on piisavad erandkorras kodakondsuse saamiseks .
Näiteks 1991. a. jaanuaris Rootsi Kuningriigi ametiühinguliidrite tapmisloo uurimise kiire ja oskuslik lõpuleviimine ning 72 pantvangiga lennuki TU 134 vabastamine terroristidest .
Mõlemat operatsiooni juhtinud politseikomissarile omistati aastal 1992 EV kodakondsus .
Nagu ka muulasest politseiametnikule , kes kaitses eestlastest kolleegidega 21. augustil 1991 dessantväelaste rünnaku eest Tallinna teletorni .
Eriliste teenete eest sai kodakondsuse ka Tallinna Masinatehase direktor Aleksei Moroz .
Nagu kinnitas taotluses valitsusele Tallinna linnapea Jaak Tamm , hoidis ta ainsana liidulise alluvusega tehase juhtidest kahe tuhandelises kollektiivis ära punalippude heiskamise , streigid ning augustipöörde toetamise .

Teatavasti anti 1993.a. kohalike omavalitsuste valimiste eel eriliste teenete sildi all kodakondsus muulastele , keda sooviti näha volikogude liikmetena .
EV eriesindaja Narvas Indrek Tarand kirjutas talle omases vahetus stiilis valitsusele Narva kandidaatidest : “ Isiklikult ei pea ma kedagi neist kuuest ülemäära teenekaks , ent arvestades valimiseelset situatsiooni loodan nende isikute kodakondsusega autasustamisest Eesti Vabariigile tulevikus tulu tõusvat . ”
Segadusest asja otsustavate ametnike peades räägib ka üks Kohtla-Järve linnavolikogu 1992.a. taotlus .
Selles iseloomustatakse tulevast kodanikku kui “ edukat tootmisjuhti , kes ehitas Püssi kombinaadi ja uuenduste novaatorina organiseeris tehasest Kohtla-Nõmme eraaktsiaseltsi . ” Ida-Viru passibüroo tollase juhataja resolutsioon on selline : “ Kellelgi ei olnud midagi tema vastu , kuid kas ta pidi saama just eriteenete eest , ei osanud keegi otsustada . ” Valitsusel polnud muidugi süvenemiseks aega ning nii saigi mees “ teeneliseks ” .
Kirjeldatust võib jääda ekslik mulje , et pea kõigi 617 isiku teened riigi ees on pehmelt öeldes küsitavad .
Erandkorras kodakondsuse saanute seas on õnneks ka Eesti avalikkusele tuntud teadlasi , baleriine , muusikuid , näitlejaid , sportlasi , ajakirjanikke , kelle suuri või vähemalt nimetamisväärseid teeneid Eesti riigi ees keegi kahtluse alla ei sea .
Tahaksin vaid küsida , kas näiteks teadlane , kelle võimeid on rahvusvaheliselt pärjatud ja kes elanud Eestis kogu elu , ei võiks oma andekuse tõestuseks ja kaasmaalastest lugupidamise märgiks Eesti keelt ära õppida ?

Märget riigikeele oskamise kohta leiab ehk vaid neljandikust enam kui 600 taotlusest .
Paljudel juhtudel on vaid mainitud , et sooviavaldaja on asunud keelt omandama .
Ei saa väita , et keeleoskus kui vähetähtis seik oleks taotluste tekstist välja unustatud .
Pigem on see ikka trumbina esile toodud .
Tahtmatult jääb mulje : kindlaim viis saada kodakondsust riigikeelt oskamata oli vähemalt mullu sügiseni eriteenetele vihjamine .
Mis puutub kodakonduse vormistamiseks vajalikesse dokumentidesse , siis hiiliti neist sageli kõrvale .
Näiteks võidi eriteenete eest omistada kodakondsus vaid kellegi kõrge ametniku taotlusel , isegi ilma taotleja sooviavalduseta .
Sageli pole valitsus hoolinud elulookirjeldusest , haridust ja perekonnaseisu tõendavate jm. vajalike dokumentide puudumisest .
Seaduses nõutavat ustavusvannet Eesti riigile kohtasin vaid paaril juhul .
Huvitav , kui vajalikuks seda üldse on peetud ?

Kaustu sirvides avastasin alles möödunud aastast ühe täiesti mõistetamatu juhtumi .
Piirivalveameti peadirektor Tarmo Kõuts on taotlenud lihtsustatud korras kodakondsust piirivalveameti kinnisvara töögrupis töötavale endisele N. Liidu piirivalveohvitserile A.M.-le ja N. Liidu sõjalaevastiku endisele 3. järgu kaptenile , Eesti Piirivalvelaevade divisjoni relvastusspetsialistile A.N.-le. Mõlemat taotlust on toetanud siseministeeriumi kantsler Gero Kartau .
Kantsler on ise lisanud veel ühe kandidaadi , päästeameti töötaja B.K.
Asja teeb tähelepanuväärseks kodakondsus--ja migratsiooniameti toonase peadirektori Ene Rebase seletuskiri siseminister Kaido Kamale .
Rebane kinnitab : endine nõukogude piirivalveohvitser A.M. on saanud pärast erruminekut Nizhni Tagili linnast Sverdlovski oblastist endise N. Liidu kodaniku passi ja on seejärel seadusvastaselt , elamisloata , lasknud end Maardusse sisse kirjutada .
Endine 3. järgu kapten A.N. võttis aga Vene Föderatsiooni Tallinna saatkonnast välispassi ning registreeris end Vene kodanikuna .
Kunagise nõukogude ohvitseri B.K. tähtajaline elamisluba on aga juba kehtetu .
A.M.-i ja A.N.-i on kaitsepolitsei ühtlasi kandnud endise N.Liidu sõjaväepensionäride nimekirja , kes ootavad eluaseme saamist Venemaal .
Ene Rebane väidab , et kuna A.M.-le , A.N.-le ja B.K.-le pole elamisluba antud , on nende Eestis viibimine seadusvastane .
Seetõttu puudub alus nende sooviavalduste menetlemiseks ja vabariigi valitsusele esitamiseks .
Paraku ei veennud Ene Rebase seletuskiri siseministrit .
Kaido Kama andis kantsler Gero Kartaule korralduse esitada taotlused valitsusele .
6. aprillil 1995 omistas valitsus kõigile kolmele eriliste teenete eest Eesti Vabariigi kodakondsuse .
