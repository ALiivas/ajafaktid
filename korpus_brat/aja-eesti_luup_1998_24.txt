Narva Humanitaargümnaasiumi direktor Mihhaltshenko liigub oma valdustes ringi nagu bojaar .
Koolitädid haaravad põrandakaltsu ja võtmekimbu kramplikult pihku , kui direktori vibalik kuju nurga tagant nende ette kerkib .
“ Eesti keelt ma ei oska , ” ütleb Mihhail Mihhaltshenko patukahetseja häälega , kui ta kooli kahte tantsusaali , õpilaskohvikut , spordisaale , ujulat , õpetajate sauna , klassiruume ja auditooriume näitab .
Kursustel on küll käidud ja direktorile vajalik D-kategooria eksamil välja teenitud , kuid peale sõbralike tervituste ei oska mees suurt midagi riigikeeles öelda .
Õpi palju tahad , igapäevatöös ei lähe Narvas eesti keelt vaja .
Mihhaltshenko taktikepi all töötav Narva Humanitaargümnaasium on aga eliitkool mitte ainult Narva , vaid kogu Eesti mastaabis . “ Mind võib kehva eesti keele pärast lahti lasta .
Jumala pärast !
Aga kui kõik minutaolised lahti lasta , kust siis uued võtta ? ”

Aastatega on asjad Narvas siiski paremaks läinud .
Kui kuus aastat tagasi oli linnas neli eesti filoloogi ja raskusi keeleeksamikomisjoni kokkupanekul , siis nüüd on kõik eesti keele õpetajate ametikohad täidetud .
1994. aasta oli tipp - Narva tuli 16 uut eesti keele õpetajat .
Kõik keeleõpetajad ei ole filoloogid . “ Klaassen ( Mait Klaassen on haridusminister - toim ) ütleb , et koolist tuleb välja tõrjuda need , kellel ei ole vastavat haridust .
Mina ei pea seda õigeks ja pealegi - mida see aitab .
Tartu Ülikooli ja Tallinna Pedagoogikaülikooli lõpetanud filoloogid ju kooli ei jõua , ” kinnitab Narva Pedagoogika- ja Riigikeeleõppekeskuse juhataja , põline narvakas Elle Välja .
Diplom ei tee kedagi pedagoogiks .
Keelekeskuses välja antud eesti-vene ja vene-eesti sõnastiku autor Elle Välja ise on lõpetanud Tartus majandusteaduskonna .
Narva haridusosakonna andmetel ei oska Narva 98-st eesti keele õpetajast peaaegu pooled korralikult eesti keelt .
Keeleinspektsiooni andmetel õpetavad Narvas emakeelt ka kõrgharidusega insener-tehnoloogid ja mõni arstki , keskeriharidusega õpetajate seast võib leida zootehniku ja klarnetimängija .
Kehva eesti keele õpetaja käe alt tuleb lapsi , kes sõnade ääres ja präänik asemel jaares ja prjaanik räägivad , nagu Vändrast saelaudu , vildakast grammatikast rääkimata .
“ Tegeleme sellega , et õpetame eesti keele õpetajatele eesti keelt , ” iseloomustab kohaliku haridusosakonna juhataja Margus Kottise koolielu Narvas .
Kottise pole optimist ja arvab , et igasuguste täiend- ja lisakoolituste kaudu erilist efekti ja kvaliteeditõusu keeleõppes ei suudeta saavutada .
Vaja oleks eestlasi .
Tänase Narva reaalsus on see , et iga 100 õpetaja kohta tuleb vaid 3-4 eesti keele oskajat .
Seega võib muude ainete , näiteks ajaloo või geograafia õpetamisest eesti keeles ainult unistada .
Pole ka ime - enamik 680-st ametikohta täitvast õpetajast on hariduse omandanud väljaspool Eestit , põhiosa Leningradi Herzeni-koolis ja Pihkva pedagoogilises instituudis .
Hull on olukord ajalooõpetajatega - kõik 30 on ettevalmistuse saanud väljaspool Eestit .
Uuringud näitavad , et nende õpilaste hulk , kes hindavad 1940. aasta anneksiooni eesti rahva tahtena ja meie saatuse seisukohalt isegi positiivsena , on iseseisvuse aastail kasvanud .
Kevadine ajalooeksam aga näitas , et Eesti iseseisvumise põhjuste analüüsimisel mõtles suur hulk õpilasi iseseisvumise all mitte 24. veebruari 1918 , vaid 1991. aasta augustisündmusi .
Tartu Ülikooli professori Rein Ruutsoo sõnul on selliste “ teadmiste ” leviku peapõhjus õpetajatekaader . “ Kuhu taandusid paljud endised parteitöötajad ? ” küsib Ruutsoo ja vastab : “ Otsige neid koolidest . ”
Ühise positiivse ajaloolise kogemuse puudumine eestlastel ja venelastel teeb juba iseenesest raskeks muulastele eesti ajaloo õpetamise , kohalikke olusid mittetundev ning imperiaalse mõtlemisega õpetaja võib seda veelgi raskendada .

“ Eesti ühiskonda integreerumine ei sõltu ainult eesti keele oskusest .
Märksa olulisem on see , kuidas inimene suhtub Eesti riiki , ” selgitab direktor Mihhaltshenko .
Ühe konkreetse võimalusena lojaalsuse kujundamisel näeb ta eesti kultuuri ja ajaloo õpetamist .
Kohalikke olusid arvestades ( muulased moodustavad narvakatest 97% ) tuleks seda teha vene keeles . “ Eesti kultuuri ja ajaloo õpetamine on muidugi ideaal , aga reaalsus on reaalsus . ” Muulaste Eesti ühiskonda integreerumist vene keele abil toetab ka riigikeeleõppekeskuse juhataja Elle Välja : “ Teeme neile nende oma keeles eesti asjad selgeks . ” Ta soovitab analüüsida Eesti Televisiooni programmi - sealgi on venekeelsete saadete hulk eelmiste aastatega võrreldes suurenenud .
Narvas ei õpita eesti keelt mitte selleks , et suhelda , vaid selleks , et kodakondsus- või kategooriatunnistus saada .
Aeg-ajalt koputab keeleinspektsioon mõne kooli uksele ning kontrollib , kas N õpetaja kategooria ikka vastab tema praktilisele keeleoskusele .
Kui ei vasta , peab õpetaja taas kursustele minema ning eksami sooritama , siis jäetakse ta järgmise kontrollkäiguni rahule .
Nõrga keeleoskusega õpetaja võib kohalt lahti lasta .
Ainult et uut pole kusagilt võtta .
Sel aastal tuli Narva vaid üks äsja ülikooli lõpetanud õpetaja .
Ometi antakse Narvas vene kooli riigikeele ja kohaliku eesti kooli õpetajale ametikorter , mida võib kolme aasta möödumisel erastada .
Peibutuseks võiks olla ka tavalisest poole kõrgem palk .
Mihhail Mihhaltshenko näeb ainsat õpetajapotentsiaali narvakates endis .
Humanitaargümnaasium kvalifitseeritud õpetajate puuduses ei vaevle - 98 protsendil on kõrgharidus ning keskmine vanus 38 aastat .
Tulnud on oma kooli lõpetanud .
Narva Eesti Gümnaasiumi direktor Luise-Maria Kulbas on aastaid teinud jõupingutusi , et kooli õpetajaid leida .
Eesti kooli õpetajate geograafia on lai : Kilingi-Nõmme ja Haapsalu , Rapla- ja Harjumaa , Valga ja Tartu . “ Võõras ” siin kaua vastu ei pea - kultuurikeskkond ahistab . “ Vast kümmekond aastat , ” arvab Kulbas .
Praegu õpib kõrgkoolides 30 Narva linna stipendiaati , osa neist viimast aastat .
Kui palju neist tegelikult Narva õpetajaks tulevad , ei oska Margus Kottise prognoosida .
Stipendiumitahtjaid on palju , aga kui ülikooli lõpetamine reaalselt käes , võib kojutulekust pagemine saada . “ Stipendiumi asemel oleks ehk õigem õppelaen kustutada , ” arutleb Kottise .

Sellest õppeaastast on Eestis sisse seatud riigikeeleõpetaja staatus .
Planeeritud oli 50 kohta , täis saadi 23. “ Aval-dusi tuli napilt 50 , aga osade kandidaatide tase oli allapoole igasugust arvestust , ” kommenteerib haridusministeeriumi keelenõunik Jüri Valge .
Mõte on iseenesest üllas - paremad ja kvalifitseeritumad õpetajad aitavad teisi õpetajaid ja mitte ainult eesti keele , vaid ka eesti kultuuri ja ajaloo õpetamisel .
Esialgu jätkub aega ja jõudu siiski vaid eesti keele õpetajate metoodilisel nõustamisel , tõdeb Inguna Joandi , üks viiest Narva riigikeeleõpetajast .
Samasugune on olukord Tallinnas .
Jääb loota , et mäng väärib küünlaid .
Et riigikeeleõpetajad töötavad tavalisest väiksema koormusega ( 6-10 tundi nädalas tavapärase 30 ja mõnikord enamagi asemel ) , siis on ainuüksi Narvas sel aastal katmata 70 tundi .
Poliitilise kära ja mürinaga käivitunud riigikeeleõpetajate projekt on mõeldud viie aasta peale , õpetajatega on sõlmitud aastased töölepingud .
Aasta kulub sisseseadmiseks , enda olemasolu ja vajalikkuse teadvustamiseks .
Praegu ei ole harvad juhud , kus abistatav vaatab abistajale kui järjekordsele tüütule kontrollile , kes tema privaatterritooriumile tungib .
Haridusminister Klaassen ei julge pikaajalisi lubadusi välja anda - praeguse riikliku kokkuhoiurezhiimi puhul ei tea keegi , kust ja milliselt realt kroone maha tõmmatakse .
Ikka tasa ja targu - kui asi jätkub , võivad praegused riigikeeleõpetajad uuesti kandideerida .
Minister lohutab riigikeeleõpetajaid , et kui aasta pärast peakski midagi juhtuma , on “ õpetajal edasises töös kasutada märksa avaram teadmiste-oskuste pagas ” .
Klaasseni sõnul oli algusest peale selge , et tegemist on ajutise lahendusega , kuni “ suudetakse täita koolid kvalifitseeritud kaadriga ” .
Narva Humanitaargümnaasiumi direktori Mihhail Mihhaltshenko arvates kulub selliste õpetajate toomiseks Narva koolidesse , kes oma ainet kahes keeles kõrgtasemel õpetada suudavad , aga veerand sajandit .
Riigikeeleõpetajate narrimine aastase töölepinguga näitab järjekordset kampaanialikkust , mitte tõsist süüvimist õpetajakaadri probleemidesse .
