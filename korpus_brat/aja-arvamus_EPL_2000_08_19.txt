Eestlastel on nõrkus korterite vastu .
Niipea kui keegi endale uue elamise saab , hakatakse uurima ning susima , et mis ja kuidas .
Kui uue korteri eest on välja käidud vägev papp , arutatakse , et kust küll see ostja säherduse raha sai , kuidas ta kavatseb laenu tagasi maksta jne.
Kui uus korter on saadud odavalt , kahtlustatakse seevastu kohe korruptsiooni .
Igal juhul üks häda ja viletsus .
Nüüd on siis endale uue korteri saanud riigikogulane ja endine raadioajakirjanik Jaana Padrik .
Juba mitu päeva mälub Eesti press seda teemat nagu lehm võilille ning hiilgab luterlikust eetikast kantud avaldustega .
Tõsi , Jaana Padrik sai endale neli tuba munitsipaalelamus , kus üür oluliselt madalam kui tavalistes üürikorterites .
See ei kõlbavat .
Räägitakse , et kuna tema sissetulek on nii suur ( ? ) , siis pidanuks ta võtma laenu ja endale korteri ostma .
Mis kummaline seadus see on , et jõukas inimene peab ostma kalleid asju ?
Ka miljonäril on õigus käia Kadaka turul odavat träni ostmas ning mõisnik Pljushkin Gogoli " Surnud hingedest " kandis aastaid ühte ja sama öökuube .
Ihnsal inimesel on oma põhimõtted ning neid tuleb austada .
Pealegi , kui inimene elab aastaid korteris , kus - Padriku enda jutu järgi - on aeg-ajalt hanged toas , ega ole võimeline endale selle aja jooksul normaalsemat elamist otsima , vaid seisab vaguralt munitsipaalkorteri järjekorras , siis kuulubki ta just säärase kontingendi hulka , keda linn abistama peab .
Ei saa ju keelduda alandlikult uut elamist oodanud inimesele korterit andmast üksnes sellepärast , et ta töötab riigikogus !
Lõppude lõpuks võib see juhtuda meist igaühega - ka meie võime ühel heal päeval osutuda valituks !
Kas on siis hea , kui meid igal sammul näägutatakse ning uuritakse , miks me suvitame Stroomi rannas , aga mitte Rivieras , nagu meie palk ette näeb .
Pealegi kulub üks riigikogulane ikka majja ära .
Vanasti oli kõige parem elada ühes trepikojas majavalitsuse töötajaga .
Siis ei võetud teilt ära sooja vett ja küte lülitati sisse õigel ajal.
Jaana Padriku taolisest sõnakast naisterahvast on naabritel kindlasti tulu .
Ja kui ta on oma toad ära sisustanud , saab rahva korteritehuvi veel üks kord rahuldada - fotosid prominentide elamistest armastatakse ju vähemalt sama palju kui lugusid korteriskandaalidest .
