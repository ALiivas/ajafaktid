Repliik
4. märtsi EPL-is kirjutab Andres Tarand põllumajanduse viletsusest , märkides muu hulgas positiivse saavutusena , et Laari valitsuse lõpuks sai Eesti keskmise palga eest osta põhilisi toiduaineid veerandi või kolmandiku jagu rohkem kui Lätis või Leedus .
Samas kurjustab ta maapoliitikutega , kes ei esitavat võrdlevaid analüüse , olevat demagoogilised ja mingi erihuvidega grupi esindajad , mis kokkuvõttes on üks pagana halb asi .
Tema olevat kolm aastat tagasi välja pakkunud maaelu arendamise põhimõtted : turukonjunktuuri uurimine ja vastava info levitamine , nõuandevõrgu tõhus tegevus koos teabega maaelu tulualade mitmekesisusest , laborite sisustamine ning rahvusvaheline kontroll konkurentsivõime tagamiseks .
Tarand kurvastab , et tookord " ... need " seemned " veel hästi ei " idanenud " .
ütlemata kurb on see , et üks eesti tipp-poliitikuid nii mõtleb .
See näitab , et ta pole põllumajanduse ja maaelu arenguga kursis .
Igaks juhuks tuletame lugejale meelde , et 1 ) turukonjunktuuri uuriti juba enne Laari valitsust põllumajandusministeeriumis , see oli aktiivne ka aastail 1992-94 , 2 ) riigist sõltumatut nõuandevõrku hakati looma juba I. Toome ja E. Savisaare valitsuse ajal talupidajate liitude baasil , talunikud said enda kätte isegi Jäneda tehnikumi , 3 ) 1992. aastast alates oli korduvalt kõne all laborite sisutamine , toiduainete kontroll piiril ja toiduseadus , millele Laari valitsus oli kahjuks vastu , 4 ) 1993 koostati põllumajandusministeeriumi algatusel lähtealused põllumajanduse arengukavale aastani 2000 , mis aga ei jõudnud Riigikogusse eeskätt valitsuse vastuseisu tõttu .
1992 tõstatati kõlvatut konkurentsi vältivate kaitsetollide kehtestamise küsimus .
Kes vähegi kaubandusest taipab , mõistab , et liberaalse vabaturu tingimustes võidavad ainult vahendajad ja ärimehed , kes kaupade sisseveo pealt teenivad .
Teisalt konkureeritakse Eesti põllumees kaitsetollide puudumisel lihtsalt surnuks ja asi vask , kui Igor Gräzini terminoloogiat kasutada .
Nii on juhtunud teravilja- ja kanakasvatusega , järjekorras on seakasvatus .
Paar-kolm muu riigi subsideeritud vilja- , liha- , = puuvilja-juurvilja ( jne ) laeva Muuga sadamas nullivad meie ponnistused oma põllumajanduse arendamiseks .
Arvan , et Leedu ja Läti põllumajandus on tõusuteel .
Esimesed märgid on olemas .
Leedust tuleb meile juba veiseliha ja Lätist piim .
Meie samal ajal nende turgudele ei pääse - nemad kaitsevad end tollidega .
Asjaolu , et Lätis ja Leedus saadi keskmise kuupalga eest osta vähem toiduaineid kui Eestis , pole juhuslik .
See on nende riikide sihipärane poliitika , kus siseturu reguleerimise ja kaitse ning rahavoogude ( ümber ) jaotamise kaudu suunati maale natukene rohkem raha kui meil , maatootmine püüti teha tasuvamaks .
Riigid sekkusid protsessi - kellele koor , kellele lõss .
Lätis ja Leedus on koorest osa saanud ka maatootjad , meie mehed on pidanud leppima ainult lõssiga .
Põllumajandus pole suuteline riigi toeta võistlema ebaterve konkurentsiga maailmaturul , nii kinnitab 150 riigi paarisaja aasta vanune kogemus .
See ei tähenda , et peaksime riigieelarvest maatootmisele peale maksma .
Küsimus on selles , kas riik reguleerib kaudselt riigisiseseid rahavooge eri elanike gruppide vahel või mitte .
Eestis pole seda seni tehtud .
Kuni seda ei tehta , jäävad päevakorrale ka maaelu viletsuse probleemid .
Põllumajanduse jaoks liberaalne turumajandus ei kõlba .
Kuigi võimul olevad poliitikud toetavad sõnades sotsiaalset turumajandust , realiseerivad nad tegelikkuses liberaalset turumajandust .
