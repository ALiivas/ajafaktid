Seda küsimust ei esita endale kindlasti iga noor või keskealine mees .
Pole ju vaidlused kaitseväeteenistuse teemal ning kõik sellega seonduv kunagi meil haaranud kaasa märkimisväärseid inimhulki .
Liiatigi - või tundub see mulle ainult nii - oskab sellestki vähesest poistehulgast , keda sõjaväeasjandus seaduse kaudu üldse puudutab , osa end teenistusest kenasti eemale hoida .
Veelgi ebareaalsem on uskuda , et terve põlvkond Eesti noorukeid üldse teab , mis on teenistus reservis .
Võib-olla kimbutavadki mõnda keskikka jõudnut lõbus-tobedad mälestused juhtumeist , kus pikemaks või lühemaks ajaks kihutati Punaarmee sõjakomissariaatide kaudu kokku hulk mehi , et siis teeselda kunagi (mitte)omandatud teadmiste kordamist-kinnistamist .
Enamasti oli tegemist mahavisatud ajaga , viilimise ja laaberdamisega .
See aga , kes vähegi asja vastu huvi tundis , sai ehk mõnda relva uuesti näha ja näppidagi .
See , kes sai päästikule vajutada ja kuuli välja tulistada , oli lausa õnnega koos .

Selle intrigeeriva vaheapealkirja all meenutan mõnd mõnusat õhtut , kus kaheks aastaks ohvitserina armeeteenistusse sattunud kursusekaaslastega arutasime sügavate öötundideni tulevikuprobleeme .
See toimus 1970. aastate lõpus , kõige mustemal brezhnevliku reaktsiooni ajal.
Üks ajaloolasest kolleeg pakkus välja idee luua reservohvitseride liit .
Mõte oli selles , et sõjalise kriisi korral , kui Nõukogude Liidus kuulutatakse välja mobilisatsioon , komplekteeritakse Eestis paiknevate väeosade eesti soost reservistidest oma üksused kaasmaalastest ohvitseride komando all .
Nagu tookord arvasime , annaks see teatud võimaluse “ kolmanda tee ” otsimiseks .
Õnneks või õnnetuseks jäi tookord asi sinnapaika .
Meenutamist väärib aga asjaolu , kuivõrd tähtsal kohal oli meie teadvuses reservväelaste olemasolu .

Vaatamata seaduste edenemisele , kaitsestruktuuride väljakujunemisele , kaitseministeeriumi tööle , mööduvad aastad ilma reservide ettevalmistamiseta .
Igal aaastal ületab üks kontingent mehi teatud vanusepiiri : kelle jaoks on kõik juba hilja , kes on oma elu korraldamise ja pere loomisega just nii kaugel , et kaotab viimasegi huvi või ka lihtsalt valmisoleku lasta end riigikaitsetöösse kaasata .
Väga palju kriitikat on kuulda riigikaitseosakondade kohta , kohalikud omavalitsused täidavad ilmselge vastumeelsusega neile seadusega ette nähtud kohustust pidada reservväelaste arvestust .
Milles on asi ja kuidas peaks olema töö reserviga korraldatud ?
See on küll raske küsimus , kuid selle lahendamine on täiesti võimalik nii olemasolevate seaduste raames , neid täiendades või siis hoopis mingi muu tee leidmisel .
Seni aga aastad lähevad ning üha uued aastakäigud mehi jäävad reservõppeta .

Olen üldise sõjaväekohustuse veendunud pooldaja .
Leian , et kord teenistuses olnud mees peab olema edaspidi seotud oma väeosaga .
Alati pole võimalik seda rangelt jälgida , sest vahetatakse elukohti jne.
Seepärast on just arvepidamine äärmiselt tähtis .
Mitte ainult riik ei pea teadma , kes kusagil viibib .
Ka kodanik peab teadma , kus teda oodatakse , kui midagi juhtub .
Teadma , kus paikneb tema väeosa või mobilisatsioonipunkt , kes on tema jao- , rühma- ja kompaniiülem , kust saab ta relva .
Igaüks peab teadma nii tavalist ( rahuaja tingimustes kehtivat ) , kui ka varuvarianti ( olukorraks , kui kutset-käsku ei jõuta andagi ) .
Paraku oleme me sellest veel väga kaugel .
Täpselt sama peaks kehtima ka ohvitseride ja allohvitseride kohta .
Need meeskonnad peavad regulaarselt koos käima , et üksteist tundma õppida ja koostööd harjutada .
Seepärast tuleb leida vahendeid regulaaarsete ühepäevaste , nädalaste ja ka pikemate täiendõppuste korraldamiseks .
Väljaõppe baasideks peavad olema regulaararmee üksused .
Arvestus koondugu kohalikesse omavalitsustesse .
Nende suhtes tuleb olla nõudlik .
Riigikaitseosakondade asemele peaksid astuma kaitseringkondade staabid , kelle peale jääb operatiivjuhtimine ja kogu asja militaar-tehniline korraldamine .
Ei tasu pead longu lasta süüdistuste peale , et niiviisi me kopeerime ehk Nõukogude ajal toiminud süsteemi - jalgratast pole mõtet mitu korda leiutada .
Samas on Eestil aga ka eripäraseid probleeme .

See on küsimuste küsimus .
Ühest küljest on ju tegemist vabatahtliku riigikaitseorganisatsiooniga , mis harrastab ka seltskondlikku tegevust .
Samas allub Kaitseliit kaitseväe juhatajale ja toimib elukutseliste kaitseväelaste juhtimisel .
“ Eesti riigi kaitsepoliitika põhisuundade ” kohaselt peab just Kaitseliit tagama suure osa reservväelastega tehtavast tööst .
Kaitseliit peab sõjaolukorras muutuma maakaitseväeks , mille üksusi täiendatakse mobilisatsiooni kaudu .
Kaitseliidu kasutamise võimalustele reservide ettevalmistamisel on üha rohkem tähelepanu juhitud , iseäranis tervitataval moel on seda teinud meie akadeemiline noorsugu , rääkimata kaitseliitlastest endist .
Paraku tekib siingi palju vastuolusid .
Sisuliselt tuleks siis ette võtta Kaitseliidu muutmine puhtsõjaliseks organisatsiooniks .
Seadustesse peaks olema kirjutatud Kaitseliidus teenimise sunduslikkus teatud juhtudel .
Võib olla olekski see mõistlik arengusuund .
Teame ju väga hästi , et Kaitseliidu alusdokumendid ei vasta enam aja nõuetele ja kogu organisatsioon vajab kaasajale sobivamat raami .
See klapiks ka territoriaalkaitse põhimõtetega .
Siin võiks olla sobiv eeskuju Suurbritannia territoriaalarmee .
Seegi toimib vabatahtliku organisatsioonina kutseliste sõjaväelaste juhtimisel .
See muide ei välista üldist sõjaväekohustust .
Lõpetuseks : mina tahan küll olla reservväelane , kes teab , mida riik minult ootab ja kui palju ma ise saan riigi peale loota .
Rein Helme on sõjaajaloolane .
