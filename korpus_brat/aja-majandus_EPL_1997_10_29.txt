Möödunud nädala teisel poolel alanud kriis maailma aktsiaturgudel sai eile hoogu juurde ning analüütikute sõnul ei ole turgude kiiret jahtumist oodata .
Heidutatuna esmaspäevasest vabalangusest Wall Streetil , mis lõppes kauplemise peatamisega New Yorgi börsil , tegi Hongkongi aktsiabörs läbi oma ajaloo suurima ühepäevase kukkumise , vallandades terve ahelreaktsiooni .
Midagi sarnast võis turgudel näha 1987. aastal , kommenteerisid diilerid .
Diilerite sõnul ei püstitatud eile Aasia turgude avanedes mitte küsimust , kas turg kukub , vaid kui palju ta kukub .
Esimese kahe minutiga langes indeks 11,45 protsenti ja poolteist tundi hiljem juba 13 protsendi võrra 9124,54 punktini .
Hongkongi börs kaotas eilse jooksul 15 protsenti , tegi siis osa kaotatust tagasi ning Hongkongi börsiindeks Hang Seng lõpetas päeva 13,7 -protsendise langusega 9059,89 punkti juures .
Hongkongi aktsiaturg on olnud jätkuvas vabalanguses juba teist nädalat , kui möödunud nädala reede välja arvata , teatas Baltic News Service .
Dow Jones püstitas langemisrekordi
USA aktsiaturgu peegeldav Dow Jonesi tööstuslik keskmine alustas nädalat ajaloo suurima ühepäevase kukkumisega punktiarvestuses , langedes 550 punkti võrra ning sundides börsi kauplemist peatama .
Dow kukkus nädal aega pärast ajaloolist 1987. aasta " musta esmaspäeva " 554,26 punkti võrra 7161,15 punktini , ületades tookordset 508-punktilist kukkumisrekordit .
Kauplemine New Yorgi börsil peatati esmaspäeval kaks korda : esimest korda pooleks tunniks pärast Dow 350-punktilist langust ning seejärel kogu ülejäänud päevaks .
Tegemist on esmakordse juhtumiga New Yorgi börsi ajaloos , mil kauplemine on ühe päeva jooksul kaks korda katkestatud .
Kuigi punktiarvestuses oli esmaspäevane langus ajaloo rängim , jäi langus protsendiarvestuses ( 7,18 protsenti ) kaugele maha " musta esmaspäeva " 22-protsendisele kukkumisele .
Dow on viimase nelja kauplemispäevaga kaotanud umbes 900 punkti ning pärast rekordilist tõusu 6. augustil 8259,31 punktini on Dow kaotanud 110 punkti .
Augustikuise kõrgpunktiga võrreldes on Dow kukkunud 13,3 protsenti .
Tegemist on Dow esimese enam kui 10-protsendise langusega viimase seitsme aasta jooksul .
Erinevalt New Yorgi börsist puudub Hongkongis kauplemist peatav mehhanism .
Hongkongis kaotati kauplemise peatamise mehhanism pärast 1987. aasta börsikrahhi , mil Hongkongi börs jäi neljaks päevaks suletuks .
Ka teised Aasia turud tegid eile läbi suure kukkumise .
Baltic News Service-i andmeil langes Tokyo aktsiaindeks Nikkei 4,26 protsendi võrra , Lõuna-Korea koondindeks kukkus 5,8 protsenti , Singapuri Straits Times tööstuslik indeks langes 3,6 protsenti .
Austraalia aktsiabörs kukkus peaaegu 10 protsendi võrra 2249 punktini .
Müügipaanika Euroopas
ülemaailmne müügipaanika kandus eile ka Euroopa turgudele , kus juhtivate aktsiate hinnad langesid ligikaudu kümme protsenti .
Eile õhtul oli Euroopa suurim aktsiabörs London 6,86 protsendiga miinuses 4508,7 punkti juures .
Londoni FTSE kaotas esimese poole kauplemistunniga 9,5 protsenti , langedes 4382,8 punktini .
Seega ületas eilne kukkumine 1987. aasta 19. oktoobri " musta esmaspäeva " 250-punktilise kukkumise .
Protsentides arvestatuna oli aga kümne aasta tagune kukkumine suurem , 12,5 protsenti .
Frankfurdi DAX lõpetas eilse päeva 8,74 -protsendise kukkumisega 3567,22 punkti juures .
Stockholmi üldindeks kukkus õhtuks 8,11 protsendi võrra 2643,67 punktini .
Pariisi CAC-40 langes 9,02 protsendi võrra 2519,89 punktini .
Helsingi HEX kukkus õhtuks 11,42 protsendi võrra 3172,69 protsendini .
