Mida pakub suvitajale Reinimaa - nii tsiviliseeritud ajalugu kui ka ontlikku metsikust .
Ühel südasuvisel laupäeval arutasid kaks härrasmeest Saksamaa riiklikus raadiokanalis , miks saksa lapsed , tihti koos vanematega , armastavad rannaliivale losse ehitada .
Ja miks hollandlased ja taanlased neid lõhuvad .
Härrased leidsid , et sakslaste puhul on võibolla tegu sissejuurdunud jõudemonstratsiooni ja ekspansioonitraditsiooniga .
Teiste puhul aga juba emapiimaga külge jäänud võitlemisega selle vastu .
Saates osalejad arvasid veel , et Saksamaa on ainus riik Euroopas , kus lastele mängimiseks liivakaste meisterdatakse .
Seega teistele tundmatu liivakasti-traditsioon jätkub ka koduhoovist eemal , arvasid väitlejad .
Vestluse käigus ei jõutud selgusele , kui kindluse ehitamine iseenesest on selgeks sõnumiks “ ära tule ” , siis rannaliivale meisterdatud lossidele on jäätud tihtipeale ka mingi sõnum .
See aga viitab soovile suhelda .
Ajaloolised lossid
Sakslaste ajaloolist indu päris-losse ja -kindlusi püstitada saab hinnata , kui Saksamaal viibides leiaksite päeva Reini jõe orus ringi vaadata .
Org on muidugi piisavalt suhteline mõiste .
Reini paremkaldal algavad mäed umbes Frankfurdi kandis .
Lopsaka segametsaga kaetud kõrgendikud jätkuvad kuni Wiesbadenini .
Pisut üle 270 kilomeetri .
Reini vasakkaldal Bonnist Oppenheimi - 240 kilomeetrit .
Põhimõtteliselt võib mööda mäenõlvu kuni Shveitsini matkata .
Jalgsi astudes on rännaku pikkus 350 kilomeetrit .
Iseenesest mõistetavalt võib kogu maa ka mingi liiklusvahendiga läbida .
Reini jõe orgu ümbritsevates metsades leiduvad matkatrassid on aga saksaliku täpsusega märgistatud kõigi nelja ilmakaare suunas .
Rhenhöhenweg - tähisega “ R ” - juhib teid läbi Saksamaa ajaloo .
Alates vanadest roomlastest ja lõpetades Teise maailmasõja ning tänapäevaga .
Kölni praegune aedlinn Deudz kannab vana germaani hõimu nime , mille järgi Rooma impeeriumi sõjardid ka oma ühe põhjapoolseima kindluse nimetasid .
Paarkümmend kilomeetrit lõuna pool asub Limes .
Ladina keeles tähendab see piiri .
Piisab pilgust Rooma impeeriumi kaardile meie aastatuhande algusest , kui võib veenduda , et roomlased muretsesid õige tõsiselt oma idapiiri pidavuse pärast .
Limesist kuni Doonauni ehitatud üle 200-kilomeetrist kindlusvalli võib pidada Hiina müüri Euroopas asunud vennakeseks .
Täna on Limesis renoveeritud esimene müüritorn sellest hiigelrajatisest , mis pidas idast pealetungivaid horde kinni peaaegu 200 aastat .
Reini jõe oru heroiseerimine algas aga möödunud sajandil Saksa romantikute poolt .
Kogu orgu ääristavad mäenõlvad on täis pikitud keskaegsete varemete asemele 19. sajandil ehitatud stiliseeritud kindlusi ja jahilosse .
“ Miks varemetele , ” küsin oma saksa teekaaslaselt .
“ Prantslased olid selleks ajaks kõik lammutada jõudnud , ” kõlab vastus .
Kui kellelgi jääb mahti Saksamaa kiirteedel kihutamise kõrval põigata ka hämaratele metsateedele Reini kaldapealsetel , siis tõepoolest võib tekkida tunne , et nüüd kohe võib kohtuda lohet naelutava nibelungiga .
Ontlik metsikus
Bonni eeslinnas Bad Godesbergis võib ka Eesti suursaadik oma koduresidentsist imetleda Reini vasakkaldal asuvate Drachenfelsi lossivaremete hambulist reljeefi .
Samas on Reini jõe orus 12. sajandist tänaseni püsinud oma esialgsel kujul kõigest üks - Marksburgi kindlus .
Sealtkandi metsades ringi marssides võib üksiti unustada , et asud riigis , kus elab 80 miljonit inimest .
Teisalt pole teerajad küll asfalteeritud , aga korralikult märgistatud trassid teevad metsiku eemalolemise siiski võimatuks .
Ja ega kohalik rahvas seda väga vist ihaldagi .
Igast vähegi ontlikust turismifirmast võib muretseda matkaradade kaardi , kus isegi kellaajaliselt on märgitud , kui palju teil kulub ühe või teise marsruudi läbimiseks .
Hunnitu oli olukord , kus meie sakslastest matkakaaslased pakkusid kehakinnituseks taani retsepti järgi iseküpsetatud leiba koos kodus valmistatud pardimaksa võidega .
Samas keeldusid nad sealsamas lagendiku servas kasvavaid metsikuid vaarikaid proovimast .
“ Metsloomad võivad ju levitada igasuguseid haigusi , ” kinnitasid nad ühest suust .
Imelik oli kuulda , et kõrvuti marutaudis rebastega süüdistati ka põtru kui ebausaldatavaid lojuseid .
Nii kui vähegi metsast välja jõuda , haarab pilk viinamarjaistandusi .
Saksaliku täpsusega millimeetri pealt lõigatud .
Et siinne kliima soodustab rieslingu sorti , siis õilmitseb vastavalt valge veini elunorm .
Boppardi viinamarjaistandusi märgitakse ajalooürikutes juba 643. aastast .
Kuni 18. sajandi lõpuni tegelesid veinivalmistamisega maavaldajad kloostrid .
Alles Napoleon jagas sealsed viinaväljad eraomanikele .
Pärast paaritunnist jalgsimatka pole midagi paremat , kui põigata sisse Reini oru väikelinna , et külastada istanduse omanikku , kes söögi kõrvale kindlasti ka veini pakub .
Võibolla seda sama “ selget , pisut hapukat ja päikeselõhnalist reinveini ” , mida Jaan Kross laseb Balthasar Russowil Tallinna raeapteekriga paarsada aastat varem nippida .
Üks on aga kindel - suurepärast keelekastet saab kaasa osta kas üksikute pudelite , kastide või vaatide kaupa .
Nii nagu maitsehuvi või rahakott lubab .
Poehinnast on otse veinitootjalt ostetud veinid oma kaks korda odavamad .
Brezhnevi jälg
Kui aga Saksamaa väikelinnad liiga umbsed tunduvad , võib Reini jõe oru tuuri lõpetada Bonni lähedal Petersbergi lossi restoranis .
1914. aastal ehitatud hoonete kobar meenutab ehk pisut Toompea lossigi .
Aastatel 1946-1961 liitlasvägede peakorteriks olnud ehitist haldab Saksamaa valitsus ja osaliselt erakapital .
Seal on teiste kõrgete külaliste hulgas riigivisiidi ajal peatunud nii Lennart Meri kui ka pulmi pidanud vormel-1 maailmameister Michael Schumacher .
Oma jälje lossi juurde viivat , ussina looklevat teed palistavatele tammedele jättis Leonid Brezhnev , kui ta Saksa valitsuselt kingituseks saadud Mercedese kohe ka ühel käänakul puusse rammis .
Mis aga liivakastimängu puutub , siis sakslased pole ju sugugi üksi .
Küllap Eesti on ka selle kombe Saksamaalt külge saanud .
Erinevus on ehk selles , kes rannal lõhkumas käivad .
Küll on aga liivakühvel kindlasti parem argument kui sõduri sapöörilabidas .
