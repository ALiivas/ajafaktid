Foto : Priit Simson
Ivangorodi vaksali territooriumilt leiti täna kaevetööde käigus mürsk , mistõttu oli rongiliiklus Narva raudteepiiripunktis häiritud ligi 2 tundi .
Narva raudteepiiripunkti ülema asetäitja kapten Aivar Lepa teatas täna kell 19.08 Kirde piirivalvepiirkonna staabile , et Vene Föderatsiooni piirivalve andmetel on Ivangorodi vaksali territooriumilt kaevetööde käigus leitud üks mürsk .
Kohale telliti demineerijad Vene Föderatsiooni poolelt .
Narva raudteepiiripunktis liiklus peatati ja Tallinn-Peterburi rong hilines seetõttu väljumisega ligi kaks tundi .
Rongliiklus taastati kell 20.45.
Peterburi rongis viibis AS Go Groupi kommunikatsiooni juhi Silvia Pärmanni andmetel 45 reisijat .
Tänane vahejuhtum ei mõjuta homset Peterburi-Tallinn rongi väljumisaega , kuna selleks on arvestatud piisava ajavaruga , kinnitas Pärmann .
Tallinn-Moskva reisirong püsib sõidugraafikus .
