Täna algab Lyonis G7 riikide ehk suure seitsmiku tippkohtumine .
Suurde seitsmikusse kuuluvad teatavasti Ühendriigid , Suurbritannia , Prantsusmaa , Saksamaa , Jaapan , Itaalia ja Kanada .
Tippkohtumise teemadeks on traditsiooniliselt majandusküsimused , kuigi näiteks eelmisel tippkohtumisel Moskvas arutati ka maailma tuumajulgeolekut .
Majandusküsimustest arutatakse seekord majanduskasvu aeglustumist ja tööpuudust , poliitikast võetakse kõne alla Bosnia areng , Euroopa suhted Liibüa ja Iraaniga ning Venemaa valimised .
Tööpuudus
Täna algava kohtumise üks põhilisi murelapsi on tööpuudus .
Lyoni sõidavad lisaks suurriikide presidentidele ka mitmesugused survegrupid , kelle sõnum on lihtne : tööpuudust tuleb iga hinna eest vähendada .
Agentuuriuudises öeldakse , et ametiühingud ja teised organisatsioonid kavandavad Lyonis suuri aktsioone , et pöörata maailma tähelepanu tööpuudusele ja vaesusele .
Võrreldes G7 möödunudaastasel tippkohtumisel Halifaxis tehtud optimistlike prognoosidega , pole majandusasjad länud nii nagu loodeti .
G7 riikides on 23 miljonit töötut , kellest neli miljonit on loobunud töö otsimisest .
15 miljonit töötab osalise tööajaga .
Konkreetseid otsuseid kohtumiselt siiski oodata ei ole , arvavad vaatlejad .
Kõnelused keskenduvad peamiselt mõttevahetusele , sest erinevate riikide majandusstruktuurid on erinevad , tööpuuduse olemus on erinev ja lahendused erinevad .
Juba aprillis G7 tööhõivetippkohtumisel Lille's tõdesid seitsmiku majandusministrid , et ühtne imeravim tööpuuduse väljajuurimiseks puudub .
Pealegi on probleemide ulatus regiooniti erinev .
Euroopas on keskmine tööpuudus 11 protsenti , USAs 5,6 ja Jaapanis vaid 3,4 protsenti .
Vaatamata USA suhtelisele edule ei taha Euroopa liidrid kasutada USA mudelit , sest Euroopa on harjunud parema sotsiaalturvasüsteemiga .
Nüüd räägitakse palju , et Euroopa mudel on ummikusse jooksnud ja majandus ei suuda enam sotsiaalsektorit ülal pidada , kuid sisseharjunud humanism ei luba kedagi nagu tänavale ka jätta .
Prantsuse president Jaqcues Chirac on teinud propagandat niinimetatud kolmanda tee leidmiseks USA “ värba ja vallanda ” süsteemi ja Euroopa interventsionistliku tööhõivepoliitika vahel .
Samas on Euroopa ministrid seisukohal , et neil on Ameerikast ühtteist õppida ja et eluaegse töökindlustuse ajad on möödas .
Paratamatult peab ka Euroopa soostuma hoolekande- ja tööhõivekulude kärpimisega .
Murelaps Venemaa
Viimastel aastatel on suure seitsmiku tegemistest osa võtnud ka Venemaa .
Ajendeid on siin olnud mitmesuguseid : hirm Venemaa tuumapotentsiaali ees , soov aidata Venemaa majandusreforme .
Selge on see , et majanduslikult võiks Venemaa kuuluda pigem mingisse G70sse .
Kremli liidrid osalevad G7 kohtumistel alates 1991. aastast , mil tollane N. Liidu president Mihhail Gorbatshov võttis osa Londoni-kohtumisest .
Pärast N. Liidu lagunemist on president Boriss Jeltsin viibinud iga kohtumise järel korraldatud poliitilistel kõnelustel , kuid jäänud eemale diskussioonidest majandusteemadel .
Tähtsaks uudiseks peetakse seekord seda , et Jeltsin Lyoni tippkohtumisel ei osale .
Tavaliselt on Jeltsin püüdnud end ikka maailma võimsamate kõrval võrdsena näidata , nüüd ei lasknud pulbitsev presidendikampaania tal kodunt lahkuda .
Venemaad esindab kohtumisel peaminister Viktor Tshernomõrdin .
G7 liidrid pole teinud saladust Jeltsini eelistamisest tema kommunistist rivaali Gennadi Zjuganovi ees , vaatamata kriitilisele suhtumisele Jeltsini karmidesse võtetesse Tshetsheenias ja murele Vene majandusreformide pidurdumise pärast .
Eelmist tippkohtumist Moskvas pidasidki radikaalsemad vaatlejad peaaegu Jeltsini tagasivalimiskampaania osaks .
Suure seitsmiku soosiv suhtumine on puhunud lõkkele Jeltsini soovi saada grupi täievoliliseks kaheksandaks liikmeks .
Mõned G7 liikmed , nagu Prantsusmaa , Saksamaa ja Itaalia annaksid meelsasti Venemaale ühenduses olulisema rolli .
Kuid Jaapan , Kanada , Suurbritannia ja USA on Venemaa lubamisel kõnelustele valuutade ja intressimäärade teemadel ettevaatlikud nad pelgavad Venemaa korratust tekitavat mõju ega näe temas kaaluka sõnaga partnerit .
Ühe Lääne diplomaadi sõnul on Suure Seitsmiku riikide majandusele ja turgudele omased mitmesugused nähtused , mis Venemaal esialgu ei avaldu .
Erinevad huvid
Loomulikult tahab iga osaline tuua tippriikide foorumi ette oma mured ja rõõmud .
Nendest järjekorras .
Jaapanil on viimasel ajal läinud hästi : jeen on tugev , kuid mitte liiga , majandus kasvab ja tööpuudus on suhteliselt väike .
Seepärast keskendub Tõusva Päikese Maa välispoliitikale .
Peaminister Ryutaro Hashimoto nimekirjas on pingete leevendamine Korea poolsaarel ja Hiina võimalikult pehme avanemine maailmale .
USAga on Jaapanil käimas majandusvaidlus pooljuhtide tootmise üle .
Venemaa poliitika ei eruta Jaapanit nii palju kui tema Euroopa ja Ameerika liitlasi .
Jeltsin pole Jaapanile Kuriile tagasi lubanud ja jaapanlased ei hooli temast ka .
Suurbritannia poliitika on praegu keskendunud eurosuunale .
Hullud lehmad on Inglismaal teema number üks , kuid seda Lyonis eriti arutama ei hakata .
Suurbritannia majandus kasvab praegu kiiremini kui Saksamaa , Prantsusmaa või Itaalia oma .
Peaminister John Majorile teevad pigem muret kodused probleemid : lähenevatel valimistel ähvardab konservatiive suur lüüasaamine ning Majorit ennast peaministrikoha kaotus .
Erinevalt Jaapanist ja Suurbritanniast on Saksamaal majandusraskusi : tööpuudus kasvab ja majanduskasv aeglustub .
Helmut Kohli tugev kuju ei sümboliseerigi seekordsel kohtumisel eneseteadlikku majandushiidu .
Suure hooga alanud Ida-Saksamaa integreerimine on pidurdunud ning sel aastal peaks Saksamaa idaosa majanduskav üle mitme aasta jääma isegi alla lääneosa vastavale kasvule .
Saksamaal käib võitlus sotsiaalriigi säilitamise nimel , mis enamiku majandusanalüütikute arvates on juba ette määratud läbikukkumisele .
Samas ei lase võimsad ametiühingud Kohlil vajalikke eelarvepiiranguid läbi viia .
Samasugust vastuseisu kohtas muuseas ka Prantsusmaa president Jacques Chirac möödunud talvel , kui ta oma majandusreformide paketiga lagedale tuli .
Nii võivad paljud Euroopa suurejoonelised projektid takerduda .
Praegune hooldusriik on oma aja ära elanud , kuid keegi sellest loobuda ka ei soovi - see ongi enamiku Euroopa probleemide alus .
Itaalias on Romano Prodi uus valitsus alustanud edukalt ning Itaalia erilise majanduskriisi üle ei kurda .
Ühendriigid võtavad tippkohtumisel ilmselt käsile suhted Hiinaga ning Venemaa ehk Jeltsini toetamise .
Tööpuudus USAs eriline probleem ei ole - nagu jänkid uhkusega teatavad , on USAs loodud viimase aastaga rohkem uusi töökohti kui G7 Euroopa riikides kokku .
Lyoni ambitsioonid
Kõige rohkem saab G7 tippkohtumisest ilmselt kasu mitte mõni osavõtja , Venemaa või töötu , vaid hoopis Lyoni linn .
Prantsusmaad samastatakse tihti Pariisiga , nüüd püüab Lyon pealinnalt osa sära endale tõmmata .
Linna maine tõstmisel pole raha kokku hoitud .
Igasugused avalikud ehitised ja mälestusmärgid on saanud viimase aasta jooksul tõelise noorenduskuuri .
Linna ajaloo suurimat rahvusvahelist üritust kaunistavad lugematud lilled ja osavõtvate riikide lipud .
Lyoni sõidab kokku üle 5000 ametniku ja ajakirjaniku , nende hulgas ka “ Postimehe ” korrespondent Aivar Jarne .
Lyonis elab kaks miljonit inimest ning sealses Rhone'i-Alpi piirkonnas 5,5 miljonit , 10 protsenti Prantsusmaa rahvaarvust .
Lyon on tuntud eelkõige tekstiili- ja keemiatööstuse poolest , kuid tal on juhtiv koht ka mitmes teises Prantsusmaa tööstusharus .
Rooma impeeriumi päevil oli Lyon Lugdunumi nime all Pariisist kindlasti tuntum .
TGV kiirrong viib Pariisist Lyoni kahe päevaga .
Selge ilmaga võib linnast näha slalomistide unistust , Alpide lumiseid nõlvu .
