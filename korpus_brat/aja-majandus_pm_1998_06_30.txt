Miks mitte kasutada tuult raha teenimiseks - muu maailm ju teeb nii , küsib Tallinna Tehnikaülikooli vanemteadur Vello Selg , keda peetakse Eesti üheks suurimaks tuuleelektrijaamade fanaatikuks .
Taanlased , kes on maailmas tuuleenergeetika arendamisel pioneerid , pakkusid eestlastele juba paar aastat tagasi , et ehitavad oma kulu ja kirjadega Eestisse ühe võimsa tuulegeneraatori .
Eesti Energia , mille juhte huvitas sel ajal vaid odav põlevkivielekter , ei näidanud taanlastega äritegemise vastu üles mingit huvi .
Enne jaanipäeva tegid uue katse sakslased .
Saksamaa energiafirma Baltic Energie tahab käivitada Saaremaal tuulefarmi hiidprojekti , ning panna saarele püsti 17 tuulegeneraatorit .
Koguinvesteering on märkimisväärne - see ületaks 400 miljonit krooni .
Sakslased nõustuvad sellest summast maksma osa , ülejäänu jääks eestlaste kanda .
Kust sellist raha paugupealt võtta ?
Vello Selg , kes tuuleelektrijaamade rajamist 15 aastat uurinud ning töötanud läbi iga pisimagi detaili , teab lahendust : “ See on võimalik ainult nõnda , et rahvas ostab tuuliku aktsiaid .
Inimesed võiks valida , kas panevad oma raha panka või tuulikute aktsiatesse .
Iga-aastased dividendid on juba elektri hinda sisse arvestatud . ”
Ta toob näiteks Baltic Energie plaanid .
Suurprojekti tasuvusajaks plaanitakse 14 aastat .
Need inimesed , kes ostaksid tuuleelektrijaama aktsiaid , teeniksid sel juhul oma aktsiatelt 7,5% dividende .
Lisaks on nad 14 aasta pärast aktsionärid tõelisel kinnisvaraobjektil .
“ Näiteks Saksamaal toetavad selliseid projekte ka usuühingud .
Kirik paneb oma raha tuulikutesse , mitte panka , ” räägib Vello Selg .
“ Miks mitte kasutada tuult teenimiseks ? ”
Hiiumaal tuulik õigustas
Seni on tuuleenergia olnud Eestis väheste fanaatikute hobi .
Põlevkivienergia oli vähemalt kaks korda odavam , kui mitte enamgi .
Ent üha kallinev põlevkivi on muutnud hinnavahe üha väiksemaks .
“ Ei ole mingit võimalust , et praegust energia hinna tõusu pidurdada , ” ennustab Eesti tuuleenergiakomisjoni esimees , põllumajandusülikooli teadlane Valdur Tiit .
“ Me ei saa olla ühes majandusruumis Lääne-Euroopaga ning hoida samal ajal mõningaid hindu madalamal kui mujal .
Elektri hinna tõus on paratamatu . ”
Seetõttu muutub Eesti ( ja siit terenduv Venemaa turg ) lääne tuuleelektri tootjaile üha ahvatlevamaks .
Vastuse sellele , kui tulus on Eestis tuuleenergiat toota , annab Hiiumaa pilootprojekt .
Läinud aasta septembris käivitus Hiiumaal Tahkuna tuletorni lähedal Eesti esimene suur , 150 kW võimsusega tuulegeneraator .
30 meetri kõrgune tuulik , mis maksis 3,1 miljonit krooni , pandi püsti peamiselt Taani keskkonnafondi abirahaga .
Projekti Eesti-poolne eestvedaja , Lääne-Eesti saarestiku biosfääri kaitseala direktor Ruuben Post kinnitas Postimehele : vähemalt Hiiumaal tasub tuuleenergiat toota .
“ Tuulegeneraator on näidanud end igapidi positiivselt , edaspidi peaks asja arendama isetasuvuse alusel . ”
Ehkki tegelikult on Hiiumaa ja Saaremaa tuulefarmid nagu tilk merre .
Ka kõige julgemad ei prognoosi tuuleelektri osaks üle 3% Eestis toodetavast elektrienergiast .
Ja sedagi juhul , kui tuulikutesse investeeritakse 80 miljonit aastas , ja seda 24 aastat järjest .
Konkurentsivõimeline hind
Tegelikult taandub kõik sellele , millise hinnaga Eesti Energia tuuleelektri ära ostab .
Täna on tuuleenergia tootjad Eestis võrratult paremas seisus .
Sest uus energiaseaduse muudatus , mille Riigikogu 10. juunil vastu võttis , ja mille president loodetavasti täna-homme välja kuulutab , kohustab elektrivõrku keskkonnasäästlikult toodetud alternatiivenergia ära ostma .
See tähendab vee- , tuule- või päikeseenergiat , aga ka biomassist , jäätmegaasist või jäätmematerjalist toodetud energiat .
Turgu valitsev ettevõte peab ostma alternatiivenergia ära hinnaga , mis on 90% kodutarbija põhitariifist .
Väga umbkaudu oleks see praegu 50 senti kilovatt-tunni eest .
Sellise hinna puhul tasub juba tuuleelektrijaama püsti panna .
Tuulegeneraatorite masstootmine on alandanud kilovatt-tunni hinda ( Taani näitel ) viie-kuue aastaga 2 Eesti kroonilt 70 sendile .
USA energeetikud on välja arvestanud , et tuuleenergia kilovatt-tunni hinda võiks langetada veelgi - kuni 50 Eesti sendini .
Palju koostööaltimaks on muutunud ka Eesti Energia suhtumine .
Tuuleenergeetikud näevad Eesti Energias juba liitlast , kes võiks uutes tuulefarmides olla tuumikaktsionäriks .
Siiski ei lahenda energiaseaduse muudatused kõiki küsimusi ( kes kompenseerib kohalikule elektrivõrgule saamatajäänud tulu , kui viimane hakkab kallimat tuuleelektrit ostma jne ) .
Daimler viskab silma
Ootamatult on siis Eesti energeetikas murdepunkt käes ?
Vello Selg ärritub selle jutu peale silmanähtavalt : “ Käes ? !
Oleme kuus aastat maas sellest möllust , mis maailmas käib ! ”
Ta loeb üles riigid , mis üksteise võidu arendavad tuuleenergeetikat .
Taani , kus tuuleenergia osatähtsus on juba 7% , aga ka Inglismaa , Holland , Kreeka , Rootsi , Hispaania .
Saksamaa tuuleenergeetika areng on olnud viimastel aastatel nii kiire , et see riik on möödunud senisest liidrist USAst .
“ Saksamaa püstitab tuulegeneraatoreid võimsusega 500 MW aastas - enam kui megavatt päevas , kaasa arvatud laupäevad ja pühapäevad ! ” räägib Vello Selg .
See tähendab , et iga päev jõuab tuuleelekter enam kui sajasse Saksamaa peresse .
Äripäev kirjutas juba 1995. aastal Põhja-Saksamaa talumehest Heinrich Jessenist , kes muutis oma talu Osterhofi tuulepargiks , kus töötab 14 tuulegeneraatorit .
Parematel päevadel toob üks tuulegeneraator talle tulu kuni 500 marka päevas .
“ Pärast tuulepargi rajamist Julius Heinrich enam põldu ei künna .
Ta on ostnud kokku poolsada korterit Niebüllis , Kielis ja Lübeckis ning rendib neid välja , ” kirjutab Äripäev .
Eesti tuuleenergeetika on fanaatikute õlgadele toetunud palju aastaid , kui mitte arvestada umbes viit tuhandet krooni kuus , mida Vello Selja meeskond saab sel aastal teadusuuringuteks kasutada .
Ent kõik pole lõplikult kadunud .
Praegu peab Vello Selg telefoniläbirääkimisi Daimler Benzi korporatsiooniga .
Saksa suurtootja on huvitatud Ilmarise tehase ja Tallinna Tehnikaülikooli baasil tuulegeneraatorite tootmisest .
Kui läbirääkimised on edukad , jõuab ehk ka Eesti selle kiirelt areneva majandusharu rongile hüpata .
“ Usun , et meie konstruktorite mõte tuleb järele , tehnoloogiline baas samuti .
Vaid klaasplastist labad tuleb esialgu sisse osta , kõik muu on täiesti tavaline masinaehituse toodang , ” arutleb Hiiumaa tuulegeneraatori peremees Ruuben Post .
