Balti börsidel valitseb praegu " oota ja vaata " meeleolu .
Paljud investorid tahaksid aktsiaid osta , seejuures kardavad , et aasta alguse järsule tõusule järgnenud korrektsioon ei ole veel lõppenud ja hinnad langevad veel .
Möödunud nädalaga langes TALSE indeks kolm protsenti , LITIN-A indeks viis protsenti , Riia börsi käibest kõige suurema osa andva Unibanka aktsia hind ei muutunud .
Kõigil kolmel börsil oli langevaid aktsiaid rohkem kui tõusvaid .
Nii Tallinnas , Riias kui ka Vilniuses langes ka aktsiate käive .
Tallinna börsil oli see 263,6 miljonit krooni ehk umbes viiendiku võrra vähem kui nädal varem .
Riia börsil langes käive kaks korda ja oli vaid 18,3 miljonit krooni .
Vilniuse börsi A-grupi aktsiate käive oli 53,8 miljonit krooni , mis on ligi veerandi võrra väiksem kui eelmisel nädalal .
Et Tallinna börsil kaubeldavate ettevõtetega ei tõota lähemal ajal midagi huvitavat juhtuda , siis ootavad investorid kannatamatult uute ettevõtete turule tulekut .
Juba lähiajal võivad seda teha kindlustusselts Leks ja õmblusvabrik Klementi , kaugemas tulevikus on oodata piimatöötlejat Lacto ja mitut ehitusettevõtet .
Leedus hoiab sel nädalal investorite meeli elevil valuutasüsteemiga seonduv .
Nimelt kooskõlastasid Leedu valitsus ja keskpanga eelmise nädala lõpus Rahvusvaheline Valuutafondiga ( IMF ) majanduspoliitika memorandumi , mis määrab riigi majandusarengu lähimateks aastateks .
Leedu Panga juht Reinoldijus Sharkinas kinnitas Baltic News Service-i teatel reedel pärast kohtumist IMF-i missiooniga , et valuutakomitee idee on maha maetud ning Leedu loobub viivitamatult liti seotusest dollariga .
Varem oli keskpank kavandanud järkjärgulist ujuvale valuutakursile üleminekut .
Kiire meelemuutuse põhjusi ei ole praegu teada , samuti ei ole selge , milliseks kujuneb Leedu Panga uus valuutapoliitika .
Varem on Leedu keskpank ja valitsus kinnitanud , et pärast valuutakomiteest loobumist jääb liti kurss dollari suhtes endiseks .
Siis jääb aga ebaselgeks , miks on vaja nii kiiresti praegusest süsteemist loobuda .
