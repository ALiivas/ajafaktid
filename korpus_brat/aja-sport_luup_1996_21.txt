“ No nii sõbrad , mina olen Arkansasest , hakkame liikuma ! ” tervitab bussijuht olümpiaajakirjanikke , kes on end sisse seadnud sõiduks järgmisse võistluspaika . “ Kes teab , kuidas sinna , mis ta nüüd ongi , Stone Mountain Park'i saab ? ”
Sellest piisab .
Buss tühjeneb kiirkorras .
Ajakirjanikel on teed mitte tundvatest olümpiabussijuhtidest villand , parem juba minna teise bussi peale , kui ameeriklase kaardilugejaks hakata .
Teine näide veel .
Hilisõhtu .
Buss on tühjavõitu .
Juht peatab masina ja ütleb : “ Üks hetk !
Ma käin ruttu söömas ära , baar pannakse kohe kinni . Okay ? ”
Nii nad Atlantas olümpiat mängisid .
Laialt ette võttes , suurejooneliselt kulutades , massiliselt asjatundmatuid vabatahtlikke kaasa haarates ( Arkansasest ja paljudest muudest osariikidest ) , kõigile säravalt naeratades ja lauskriitikat enesestmõistetava kergusega tõrjudes .
Oli mis oli , kõik võistlused said peetud .
Lõpuks aga peaks olema väga paljudele selge , et Atlanta eelistamine Ateenale kaasaegsete olümpiamängude saja-aastase juubeli tähistamiseks oli viga .
Sajandi suurima spordipeo korraldada lubanud Atlanta kinnisvaraärimees Billy Payne , mängude üldjuht , ei pidanud sõna - ameeriklased ei suutnud tagada organisatsioonilist tipptaset ( jätame terrorismi-teema kõrvale ) , vohas läbimõtlematus ja pealiskaudsus .
Mis ajakirjanikke täiesti ootamatult rabas , oli kõrgtehnoloogilise suurriigi võime töödelda infot nii aeglaselt , et see pani imestama isegi arengumaade ajakirjanikke .
Kehv transporditeenus ajas kogu aeg kiirustavad meediaesindajad ajuti lausa endast valja .
Kuid ega's midagi , inimene harjub paljuga .
Mis algul oli raskesti talutav , tegi külalised tasapisi leplikumaks , ka lõunaosariiklased ise tõmbasid ohjad pingumale .

Miks Atlanta ikkagi sai olümpiamängude korraldamise õiguse ?
Võeti ju Atlanta kandidatuuri esialgu USA-ski kui naljanumbrit .
Atlanta !
Miks mitte New York või Washington või mõni muu uhke linn ?
Olgu pealegi Atlantas Coca Cola peakorter , CNN , Ted Turner ja Gwen Torrence .
Esiteks sellepärast , et peale mõningast sisevõitlust sai just lõunaosariigi Georgia pealinnast USA esindaja ja suurriigi prestiizh läks mängu - kaotust ei saanud lubada .
Ühel hetkel ei lugenud enamikule otsustajaist mitte midagi see , et ameeriklased olid alles äsja ühe olümpia endale saanud ( Los Angeles , 1994 ) .
Teiseks otsustavaks teguriks kujunes mõjusamalt läbi viidud veenmiskampaania .
Valijaid - Rahvusvahelise Olümpiakomitee liikmeid - külastati ise ja kutsuti neid endale külla , hääletajaid ümbritseti ülima tähelepanuga .
Igaühega kohtuti palju rohkem kui üks kord .
Rahvusvaheline lobby läks maksma ligemale paarkümmend miljonit dollarit .
Korruptsioon ?
Täiesti võimalik .
Isegi tõenäoline .
Aga keegi ei võtnud enda peale selle tõestamist .
Kaotus olnuks ette teada .
Pärast Atlantat tuleb aadetest lugupidajaile jälle meelde ammune küsimus : kuhu edasi , olümpia ?
Kas rahajõud jääbki kõike määrama ?
Selle üle mõtlema seatud mehed praegu pead ei vaeva , nad tahavad kuumadest läbielamustest ja kriitikast puhata - abikaasa ja lastega kuhugi vaiksemasse kohta puhkama sõita , mobiiltelefoni vöölt võtta ja toimunu natukeseks ajaks unustada .
William Porter Payne , tundmatu ärimees , kellest sai olümpiamängudega seotult maailmakuulsus , riigijuhtide kõrval seisja , ütleb praegu ( vähemalt ) endale : Bill , me tegime selle ikkagi ära ...

Eesti Olümpiakomitee lähetas Atlantasse 45 sportlast , kellest 43 võistles .
Üks ( vehkleja Merle Esken ) jäigi varusse , kuulitõukaja Ants Kiisa viidi treeningul saadud trauma tagajarjel haiglasse , kus talle tehti küllaltki keeruline operatsioon .
Viievõistleja Imre Tiidemanni treener Johannes Peets sai Atlantas südamerabanduse , sportlast saatis temale kokkuvõttes edukaks osutunud võistluspäeval Eesti olümpiadelegatsiooni juht Tiit Nuudi .
Olümpiamängude lõpusirgele jõudnuna polnud ühelgi Balti riigil ette näidata tõeliselt rõõmustavat saavutust .
Kõik kolm sammusid finishi poole medalist küll unistades , aga mitte sellest valjult rääkides .
Leedulased sidusid oma lootused nelja parema hulka jõudnud korvpallimeeskonnaga ja kahe finalistist meeskettaheitjaga .
Lätlastel polnud peale aerutaja Ivan Klementjevi enam kelleltki medalit loota ( seni parim koht oli viies ) , meie jäime ootama Noole õnnestumist .
Eesti enneolematult suure olümpiadelegatsiooni etteaste oli argipäevane - püüdlik , aga särata .
Saak kippus kehvapoolseks - vaid mõned kohad viiendast kaheksandani .
Otseselt läbi põles mõni üksik ( Eesti mullune parim sportlane Jüri Jaanson kõigepealt ) , palju enam oli keskpäraselt , oma võimete tipust tükk maad madalamal tasemel esinenud võistlejaid .
Eneseületamist annab meelde tuletada .
See ilmnes mõjusamalt alles viievõistluses kõrget kohta jahtival Tiidemannil .
Kellel polnud õnne , kellel jälle pole antud omadust õnne oma õuele tuua .
Olemegi just niisugused nagu olümpial välja nägime .
Paremaid pole kusagilt võtta .
Veel hullem võib aga ees oodata , kui senised staazhikamad liidrid ( Salumäe , Bukrejev , Rünne , Tamm ) loobuvad .
Kahekordne olümpiavõitja Erika Salumäe kaotas veerandfinaalis Felicia Ballangerile , prantslannast sai Atlantas sprindi olümpiavõitja .
Salumäe kaotas tugevaimale , olles lõpuks kuues .
Ette heita pole midagi , 34-aastast suursportlast tuleb tehtu eest austada .
Mis temast saab , ei tea ta veel isegi .
On pakkumisi rattal raha edasi teenida ( kommertsvõistlustel lääneriikides ) , on treeneriks kutsutud .
Kellena me veel Salumäed ette kujutaksime ?
Poolteist aastakümmet ratta peal , siiani on tema töö olnud vaid sadulas higi valamine .
Eesti Vehklemisliidu presidenti Ants Veetõusmet ei saa kuidagi valetamises süüdistada , kui ta väidab , et kõik kuus Eesti vehklejat pääsesid olümpiamängudel viie parema hulka - tehtagu järele .
Tõesti : naiskond oli viies ja meeskond ka , kummaski kolm vehklejat .
Üksikarvestuses Kaido Kaaberma seitsmes , Oksana Jermakova ja Andrus Kajak teises kümnes .
Küsid aga sportlaste käest , saad vastuse , et tahtnud oleks palju enamat .
Halvasti ei läinud , aga väga hästi ka mitte .
Siinkirjutaja meelest saadi kohad , mida vääriti .
Oli nappe võite ja valusaid kaotusi , kokkuvõttes oli saatus meie epeevehklejate vastu ikkagi õiglane .
Eesti tippsportlastest on praegu maailma absoluutse tipptaseme nõuetele kõige lähemal Erki Nool .
Teist meest või naist , kelle füüsilised ja psüühilised parameetrid närvesööva õhkonna tingmustes olukorra peremeheks lubavad jääda , on raske nimetada .
Ikka jääb midagi puudu .
Nool peaks säilitama külma vere ka seal , kus teised kahvatuvad ja teeb oma parima tulemuse sageli viimasel , kõige enam keskendumisoskust nõudval hetkel .
Niisugustele omadustele vastas kümnevõistlejatest viimati 60-ndatel aastatel Rein Aun , Tokyo mängude hõbe .
Kahjuks ei suutnud Nool seekord oma kuulsa eelkäija jälgedesse veel astuda .
Mitte kordagi saja aasta jooksul pole olümpiamängudel võistelnud Eesti delegatsioon jäänud medalita - ei enne ega pärast maailmasõda .
Midagi ei ole teha - õigus oli Eesti Riigikogu esimehel Toomas Savil , kes kuuldavasti ennustanud enne olümpiamängude algust : Eesti sportlased ei võida Atlantas ühtegi medalit .
