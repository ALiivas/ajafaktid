PÕLEVKIVITÖÖSTUS .
Austraalia mäetööstuse nestor Sir Arvi Parbo soovitab maavarade majandamisel õppida sealsetest kogemustest .
Mune ei tohiks mingil tingimusel ühte korvi panna ehk anda kogu maavara kasutamine ühe ettevõtte otsustada .
Austraalia riiklikus ja majanduslikus arengus on maavaradel olnud alati suur osatähtsus .
Rääkida võib kahest arenguperioodist .
Esimene neist algas 19. sajandi teisel poolel , kui Lõuna-Austraalias 1840. aastatel avastatud vasemaardlad hakkasid pikemat aega rahuldama kümnendikku maailma vasetarvidusest .
Järgnesid rikkalikud kullaleiud New South Walesis ja Viktoorias , hiljem Queenslandis , Põhjaterritooriumil ja Lääne-Austraalias .
Broken Hillis New South Walesis avastati ja hakati tootma seatina , hõbedat ja tsinki ning Tasmaanias asutati tolleaegse maailma suurim inglistina kaevandus .
Selle tagajärjel hakkas rahvaarv sisserändajate arvel kiiresti kasvama , asutati suurel hulgal kaevandustööstusele vajalikku varustust , materjale ja teenuseid pakkuvaid ettevõtteid ning kodanike ja riigi sissetulekud tõusid järsult .
Viiekümne aasta jooksul sai Austraalia maapõuevarade , põllumajandussaaduste ja lambavilla väljaveoga üheks rikkamaks maailma riigiks .
Teine periood , mis uute maapõuevarade avastamise ja tootmise tagajärjel Austraalia majanduse uuele tõusule viis , algas 1960. aastatel .
Maailmamajanduse , eriti Saksa ja Jaapani tööstuse kiire areng oli tekitanud tugeva nõudluse mineraalide ja energia järele .
Äsja avastatud Austraalia rauamaagi , kivisöe , bauksiidi , nikli ja muude mineraalide maardlad sobisid maailma isu leevendamiseks ideaalselt .
Nafta ja maagaasi leiud rahuldasid Austraalia omatarbe , vedeldatud kujul jäi gaasi üle isegi ekspordiks .
Lühikese aja jooksul rajati Austraalias uued ja suured maailmatähtsusega tööstused .
Kuna enamik maavarasid avastati sisemaal , ehitati nende kaevandamiseks mitukümmend uut asulat kogu vajaliku infrastruktuuriga .
Rajati sulatusahjud ja rafineerimistehased ning ehitati eriotstarbega raudteed kaevanduspiirkondadest sadamatesse .
Viimaseid omakorda süvendati ja varustati laevadele sobivate laadimisseadeldistega .
Austraaliast sai maailma kõige suurem või suuruselt teine-kolmas maavarade eksportija .
Sellest ajast on Austraalia umbes 40% oma välisvaluutast teeninud mineraaltoodete väljaveoga .
Mis lubas ja soodustas sellist arengut ?
Omanik on riik .
Austraalias kuuluvad kõik avastatud maapõuevarad osariikidele .
Föderaalvalitsusel pole maapõuevarade omanikuõigust ( välja arvatud merealuste õli- ja gaasiväljade suhtes ) , kuid valitsuse kontrolli all on kõikide toodete väljavedu Austraaliast .
Kuna siseturg on suurte kaevanduste jaoks liiga väike , otsustab föderaalvalitsus kaevanduste rajamise ning selle , kas ning millistel tingimustel võib tooteid välja vedada .
Seda võimu aga kasutatakse harva : seni ainult uraani suhtes .
Kuigi riik on Austraalias maapõuevarade omanik , teostavad nende uurimist ja tootmist ainult erafirmad .
Igas osariigis , ning ka föderaalvalitsuses , on mineraalide ja energia ministeerium .
Selle peamine ülesanne on soodustada ja vastavate seaduste kohaselt reguleerida maapõuevarade uurimist ning tootmist .
Osariigid annavad soovijaile maapõuevarade uurimiseks kindlaksmääratud alale teatud ajaks ja teatud tingimustel ainuõiguse .
Tingimuste hulgas on iga-aastane maks , mis oleneb maa-ala suurusest , ja regulaarne aruanne töötulemustest .
Kui uurimise käiguga ollakse rahul , võib riik õigust pikendada .
Tavaliselt antakse uurimisõigusi sooviavalduste järjekorras .
Mõnikord , eriti naftaväljade uurimisel , juhtub , et mitmel firmal on samal ajal huvi sama maa-ala vastu .
Sellisel juhul korraldatakse konkurss : soovijad esitavad tähtajaks kinnises ümbrikus pakkumised , mis kohustavad kindlaks tööprogrammiks .
Edukas pakkuja on see , kelle programm hinnatakse parimaks .
Kui uurimine on edukas , on maapõuevara leidjal selle tootmiseks esmaõigus .
Väiksemate leidude puhul toimub see seaduses ette nähtud üldiste reeglite kohaselt .
Suuremate leidude puhul , kus vajalikud seadmed nõuavad sadade miljonite ja vahel mitme miljardi dollari suurust investeeringut , sõlmitakse kaevandusfirma ja valitsuse vahel eraldi leping vastastikuste kohustuste ja õiguste kohta , mille kinnitab parlament .
Tootja kohustuste hulgas on tänapäeval üksikasjalikult ette nähtud keskkonna taastamise plaani täitmine .
Mõlemal juhul maksavad tootjad olenevalt tootmisõiguse pindalast riigile iga-aastaseid makse , peale selle ka kindlaksmääratud protsendi toodetud mineraalide turuhinnast ( niinimetatud royalty ) .
Vahel pole selge , kas teatud maapõuevara kasutamine on võimalik .
Küsimusi võib olla tehnoloogia või turustamise osas või on vaja leida partnereid , kes aitaks riski vähendada ja tuua juurde vajalikku kapitali .
Sellisel juhul võidakse tootmisõigus anda tingimuslikult .
Kui suudetakse probleemid lahendada , võib projekt teostuda .
Riik aga jääb alati maapõuevara omanikuks .
Tootja saab teatud ajaks tootmisõiguse , mida riik võib pikendada , kui on tegevusega rahul .
Tootmisõigust võib riigi loaga selle kestusel müüa või muul viisil edasi anda .
Omanikuõigust aga ei saa osta ega müüa .
Sellise süsteemi põhimõte on , et maapõuevarad peavad tooma kasu ühiskonnale , ilma et ühiskond kannataks .
Riik omanikuna kasutab eraettevõtjaid nende riisikol nii riskantseks uurimistegevuseks kui ka järgnevaks tootmiseks .
Nii ei riski riik oma sissetulekutega ega pea investeerima , maapõuevarade uurimise ja tootmisega aga tegelevad nende alade parimad spetsialistid .
Riik saab otsest sissetulekut uurimis- ja tootmisõiguste maksude , royalty ja tootja tasutava tulumaksu kaudu .
Tootja kasum pärast kõikide maksude ( kaasa arvatud tulumaksu ) ja tootmiskulude katmist on tavaliselt umbes 15% omanike investeeritud kapitalist aastas .
See on aga murdosa toodetud mineraalide turuväärtusest .
Suurem osa väärtusest voolab ühiskonda palkade , varustuse , materjalide ja teenistuste kulude näol .
Peale otsese sissetuleku saab riik osa ka sellest väärtusest tulumaksude ja muude maksude kaudu .
Mida võiks Austraalialt õppida ?
Austraalia 160-aastased kogemused on näidanud , et niisugune süsteem on väga edukas .
Pole kahtlust , et mäetööstuseta oleks austraallaste elatustase tunduvalt madalam .
Maapõuevarade uurimine ning tootmine on samas tugevalt õhutanud ja toetanud muude tööstusharude ning majanduse arengut .
Loomulikult on Austraalia huvides , et eksporditavad maavarad oleks võimalikult kõrgväärtuslikud : näiteks metallid mitte maakide , vaid rafineeritud metallidena .
See on tihti nii kapitali kui ka turustamise võimaluste küsimus ja praktilise lahendusena võidakse samal ajal müüa mitut produkti : näiteks rikastatud maagikontsentraati , sulatusahju matti ja rafineeritud metalli .
Kõrgema väärtusega produktide osatähtsus suureneb tavaliselt aja jooksul .
Erandiks on seni olnud vaid rauamaak ja koksisüsi .
Paljud uuringud kinnitavad , et ulatusliku terasetööstuse loomine pole Austraalias maailmaturu praegustes oludes õigustatud .
Viimaste aastakümnete jooksul on kaevandamisel osutatud suurt tähelepanu keskkonna eest hoolitsemisele ja selle taastamisele .
Hästi tuntud on nelikümmend aastat kestnud boksiidi kaevandamine Lääne-Austraalia pealinna Perthi lähistel , kus asub maailma suurim alumiiniumoksiidi tootja .
Boksiit esineb kuni kümne meetri paksuste kihtidena peaaegu maapinnal ja on kaetud ainulaadse metsaga .
Osa sealsest maardlast asub linna veehoidlate valgalal .
Kaevandusfirma taastab pärast boksiidi eemaldamist pealispinna ja istutab metsa tagasi .
Niisiis kasutatakse seda maa-ala ainult ajutiselt ja hiljem läheb ta taas ühiskonna käsutusse .
Selle kaevandusfirma arendatud meetodeid kasutatakse nüüd põllumaa taastamiseks Austraalias .
Eestis pole maapõuevarasid nii rikkalikult kui Austraalias ja mäetööstusel on väiksem osatähtsus .
See aga ei tähenda , et olemasolevaid varasid ei peaks energiliselt uurima ja kasutama .
Majanduskasv on oluline rahva elatustaseme tõstmiseks ja riigi stabiilsuse kindlustamiseks .
Selleks peab kasutama iga võimalust : soodustama ja õhutama kõiki ühiskonnale vastuvõetavaid tööstusalasid või tegevusi .
Teadaolevate maapõuevarade hulgas on Eestis eriline koht põlevkivil .
Põlevkivitööstuse arendamisel on olnud suur osa meie endi teadlastel ja tehnikutel .
Rohkem kui 80 aasta jooksul on Eesti olnud põlevkivist õlitoodete ja elektri tootmisel maailmas esirinnas .
Põlevkivivarade põhjalik uurimine ja optimaalne kasutamine on Eesti tulevikule väga tähtis .
