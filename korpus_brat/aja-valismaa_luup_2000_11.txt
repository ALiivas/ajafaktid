EUROOPA LIIT .
Saksamaa soovib Euroopa valitsemiseks luua suurriikidest tuumikut .
Saksamaa välisminister Joschka Fischer pidas 12. mail Berliinis Humboldti Ülikoolis kõne , milles ta kirjeldas oma kujutluspilti Euroopa Liidu võimalikust arengust .
Välisminister rõhutas mitu korda , et ta astub üles eraisikuna ja kajastab vaid iseenda arvamust .
Kuid nendes seisukohtades kaheldakse kõvasti .
Esiteks sarnanes kõne sisu olulisel määral sellega , mida Fischer on ametiisikuna juba mitu korda välja käinud .
Ja teiseks ei usu keegi , et üks euroliidu reformimise juhtfiguure tuleks millegagi sellest valdkonnast avalikkuse ette valitsusega kooskõlastamata .
Tuumik-Euroopa .
Saksamaa välisministri erakõne keskseks ideeks oli nn Kerneuropa ehk eesti keeles siis tuumik-Euroopa .
Fischeri ettekujutuse järgi poleks Euroopa Liidu asjaajamistesse vaja kaasata kõiki liikmesmaid .
Piisaks ka sellest , kui maailma asjade üle aru pidama tuleksid kokku kuus nn tuumik-Euroopa riiki ehk siis need , kes omal ajal Euroopa Liidu asutasid .
Nimelt olevat Fischeri sõnul raske erinevaid riike ühiseks organismiks siduda .
Sellepärast tuleks alustada samm-sammult ja tihendada kõigepealt koostööd ainult ELi kuue vanima liikmesmaaga .
Prantsusmaa ja Belgia on mitteametlikult juba väljendanud rahulolu Euroopa Liidu sisese liidu loomisega .
Kampa tuleks saada veel Inglismaa , siis oleks kõik mõjukad riigid ühes paadis .
Plaane võib iga inimene teha muidugi nii palju , kui tahab .
Peatselt 30 liikmeni kasvada ähvardav Euroopa Liit peabki midagi ette võtma , et oma iganenud struktuure reformida .
Siiski on enamik euroliidu liikmeid ja kandidaatmaid Fischeri “ mõned on võrdsemad kui teised ” plaanide vastu .
Kõige häälekamalt on protesti avaldanud ehk Soome .
Muidugi lülitaks “ süvendatud paindlik koostöö ” nn tuumikriikide vahel “ vähemad vennad ” paljude otsuste tegemisest automaatselt välja .
Soome välisminister Erkki Tuomioja rõhutas oma kõnes Berliinis , et Euroopa Liidu tugevus ei seisne mitte tuumikriikide absoluutses sõna- ja otsustusõiguses , vaid “ heas majandamises , konkurentsivõime toetamises , know-how vahetamises ja operatiivses sotsiaalpoliitikas ” .
Saksamaa ja Prantsusmaa traditsioonilistesse koostöö süvendamise plaanidesse suhtuvad sama traditsiooniliselt skeptiliselt Inglismaa ja Iirimaa .
Ka need riigid on Fischeri plaane kõvasti kritiseerinud .
Euroopa Föderatsioon .
Eraisik Joschka Fischeri ettekanne ei sisaldanud midagi uut peale ühe väljendi .
Selleks oli Euroopa Föderatsioon ( EF ) .
Nimelt peaksid Euroopa tuumikriigid moodustama föderatsioonilaadse ühenduse , ja seda ilma naljata .
Tulevane EF peaks reguleerima tööjaotust rahvusriikide ja Föderatsiooni vahel nõnda , et “ hundid oleksid söönud ja lambad terved ” .
Selleks peaksid Euroopa tuumikriigid valima otsestel valimistel presidendi ja kahekojalise parlamendi .
Uute võimuorganite tekkimine muudaks automaatselt küsitavaks europarlamendi mõttekuse ja töövõime ning seega ka kõigi mittetuumikriikide mõju Euroopa Liidus vastu võetud otsustele .
EFi idee elluviimisel saavad peatakistuseks kindlasti inglased , kes kardavad teatavasti suisa paaniliselt siduda end mingi föderatiivse ühendusega .
Ka teised riigid , kes peaksid teoreetiliselt kunagi - kui nad on selleks suureks sammuks küpsed - Euroopa Föderatsiooniga ühinema , peaksid endalt küsima , mis roll neil siis selles ühenduses oleks .
Lonkav euro .
Saksamaal praegu võimul oleva sotsiaaldemokraatliku-rohelise valitsuskoalitsiooni eurokontseptsiooni ei jaga ka opositsioonilised liberaalid ja kristlikud demokraadid .
Midagi tuleb siiski teha .
Suurte ja ilusate plaanide logisemist demonstreerib väga kujukalt Saksamaa praeguse lemmiklapse euro ebastabiilsus .
Kuna Saksamaal peetakse Euroopa Liidu ühisraha peaaegu et oma saavutuseks , on selle langev väärtus Saksa poliitikute eneseteadvuses muidugi väga hell koht .
Euro on praegu maailma ainus supranatsionaalne raha .
Ja nagu EL sõltub oma liikmesmaade sageli üsna isekatest arusaamadest selle maailma asjadest , nii sõltub ka selle ühenduse kindla kodumaata vääring liikmesriikide suveräänsusest .
Õigupoolest on euro kurb-valulik sünnilugu ja lapsepõlv ELi liikmesriikide suveräänsuse otsene väljendus .
Samal ajal näitab euro idee mittetoetamine maailma finantsringkondade skeptilisust Euroopa kui ühtse võimu- ja majandusruumi suhtes .
Saksamaa aga vajab ühtset Euroopat .
Sakslastel ja prantslastel on vaja seljatagust konkurentsis ja võitluses ainukese supervõimu vastu .
Jutt on nimelt maast , kust tuleb tõeline “ laiatarbevääring ” - dollar .
Vähemalt Kosovo sõja lõpust saadik on Saksamaa olnud pidevalt sunnitud USA näägutamist ja õpetamist kuulama .
Kord pole Bundeswehriga kõik korras , siis ei suudeta omamaistest kontsernidest jagu saada jne.
Seega on Joschka Fischeri poolvasakpoolsed plaanid ühise poliitilise ja majandusliku rusika loomisel jõudnud enam kui loogilisse arengustaadiumi .
Juba aastaid tagasi rääkis tollane opositsioonipoliitik Fischer tuumik-Euroopast kui ELi arengu lõppfaasist pikemas perspektiivis .
Nüüd on aeg unistus täide viia .
Austria legaliseerimine .
Et Saksamaa poliitika liigub tasapisi liitlaste otsimise ja koondamise poole , on näha sellestki , et vaikselt ja “ leti all ” soojendatakse suhteid Euroopa praeguse peksupoisi Austriaga .
Euroopa välisministrite mai alguses Assooridel toimunud kohtumisel ei toetanud Saksamaa poole sõnagagi mitmete maade esindajate poolt üles võetud mõtet lõpetada Austria-vastane poliitiline blokaad .
Küll aga lasi Joschka Fischer ( nagu ka tema Prantsuse ametivend Hubert Védrine ) end koos Austria välisministri Benita Ferrero-Waldneriga pildistada ning läks kolleegidevahelises vestluses esimesena üle sina peale .
Austria välisminister aga toonitas korduvalt Austria pro-euroliidu seisukohta , seda ka mitmetes Assooride kohtumisele järgnenud intervjuudes .
Üks tulevase rahvahääletuse eesmärke olevat demonstreerida tervele maailmale ja eelkõige naabermaadele austerlaste otsusekindlust läbi raskuste tähtede poole liikumisel ehk siis vankumatut tahet kõige kiuste ELi kuuluda .
Latt püsib kõrgel .
Et Euroopa Liit vajab ainult neid , kes on selle ühenduse vääriliseks kasvanud , demonstreerib sakslaste otsene keeldumine lubada Poola erandkorras kergemate tingimuste alusel ELi .
Berliini valitsusringkondadest kinnitati : Poolale on kataloog nõudmistega ette antud , kui nad tahavad ELi sisse saada , olgu aga nii lahked ja täitku need nõudmised .
Punkt !
Poolal on isegi hästi läinud .
Juba see , et ta sattus ELi esimese ringi kandidaatide sekka , olnud ainuüksi poliitiliselt motiveeritud samm , millel polevat riigi majandusliku arenguga mingit pistmist .
Selgesti võib ära tunda tagamõtet , et maailma ( ja eriti tema superriike ) ei löö ainult massiga , kui kvaliteeti taga pole .
Saksamaa plaan tõsta ELi kaalukust ja efektiivsust asetab ka Eesti raskele positsioonile .
Ühest küljest on sakslaste huvi Eestit euroliitu tõmmata siililegi selge .
Teisalt on esmaseks takistuseks ELi saamisel just sakslaste konkreetne arusaam sellest , milline too liit peaks välja nägema .
Määrab standardsus , mitte hea tahe või ilusad silmad ! c
