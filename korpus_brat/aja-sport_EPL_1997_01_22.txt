Lahtis karjääri esimese maailma karika etapi võitnud Norra murdmaasuusatajanna Marit Mikkelsplassi saagiks langesid aastaid keskpärased kohad .
Olümpiahõbe leiab , et auhinnapoodiumile on tal aidanud tõusta läbimõeldum harjutamine .
Tiitlivõistluste hõrka aroomi koges Mikkelsplass esmakordselt 1988. aastal Calgary taliolümpial .
Toona neiupõlvenime Wold kandnud suusapiiga teenis 4 x 5 km teatenaiskonnas hõbemedali .
Järgmisel aastal osales ta Lahti MMil , seejärel pudenes maailmameistrite Berit Aunli ja Anette Boe võimekaimaks järglaseks arvatu neljaks hooajaks rahvuskoondisest .
Liigne treenimine kurnas
" Treenisin arutult palju , piinas kurnatus , " ütles veebruaris 32aastaseks saav Mikkelsplass intervjuus Postimehele ja Eesti Päevalehele .
" 1992. aastal hakkasin end taas leidma .
Nüüd tunnen oma võimeid väga hästi .
Püüdes= treeningutesse põhjalikult keskenduda , ei harjuta ma liiga tugevasti ega liiga nõrgalt .
Harjutan just nii , nagu minu organismile sobib .
Olen palju õppinud . "
1994. aastal võitis meditsiiniõe haridusega Mikkelsplass Lillehammeri olümpial 30 km klassikadistantsil hõbemedali .
Eelmisel hooajal mahtus ta MKetappidel neli korda esikolmikusse , alati klassikalises sõiduviisis .
" Ei teagi , miks klassikatehnika rohkem sobib .
Olen püüdnud ka uisustiili parandada .
Ent kuna olen just klassikalises sõiduviisis edukam , peaksin ilmselt seda eelistama . "
Tänavuse talve esimestel MK osavõistlustel lõpetas Mikkelsplass Davosis kuuendana ja suusatas teatevahetuses parima etapiaja .
Külmetanud Davosis , läks ta Brussonis ja Oberstdorfis starti tõbisena .
Ometi tagas Marit Oberstdorfis norralastele nelikvõidu .
Oberstdorfi märjal lumel sõitmine valmistas kõigile tuska , norralasi saatis suuredu tänu määrimiskunstile .
" Meie spetsialistid leidsid erilise määre , " tunnistas Mikkelsplass .
" Millise , see on saladus , mida ma ei tohi kellelegi öelda , " naeris ta .
Mägedes puhtam õhk kui alpimajas
Enne MMi harjutavad Norra naissuusatajad kaksteist päeva Shveitsi mägikuurordis Sankt-Moritzis .
Alpimajja , mille kasutamise eetilisuse üle kisklesid hiljuti kaks Norra kuulsust Vebjörn Rodal ja Bjørn Dæhlie , Mikkelsplass ei kipu .
" Alpimajas valitseb ebamugavalt kuiv õhk , akent aga avada ei saa .
Enamasti viibib seal palju sportlasi , elu muutub kärarikkaks , ma ei saa korralikult puhata .
Mulle meeldib avar loodus , mägedes harjutades on märgatavalt parem lõdvestuda . "
Norra koondnaiskonnas klapib Mikkelsplass paremini Trude Dybendahli-Hartziga , nad kuuluvad ka ühte klubisse .
" Tunneme teineteist juba noorteklassist .
Reisidel elame tihti koos .
Koondises valitseb sõbralik õhkond , ei mingeid hõõrumisi . "
Mehi ja naisi abistatakse koondises võrdselt , ajakirjanduses pälvivad aga meessuusatajad tunduvalt rohkem tähelepanu .
" üks mees on peaaegu alati parim - Bjørn Dæhlie , " põhjendas Mikkelsplass oma sookaaslaste varjujäämist .
" Kui Bjørn ära võtta , võivad ülejäänud norralased küll hästi esineda , kuid vaevalt et võita .
Ent Norra naisedki on tõusuteel . "
Abikaasa täidab ka treeningupartneri rolli
Marit on abielus endise Norra koondislase Pal Gunnar Mikkelsplassiga , Calgary olümpia hõbemedalimehega 15 km klassikadistantsil .
" Ta on treeningupartner , kellega harjutamisegi üle kasulik nõu pidada , kuid ta pole minu treener . "
Esimene MKvõit laupäeval Lahtis 15 km klassikadistantsil ei tulnud Maritile nagu lepase reega .
" Hommikul ei tundnud ma end kõige paremini , kõht valutas .
Närveerisin , ei osanud arvatagi , et võin võita .
Püüdsin endas siiski jõudu leida . "
Varem startinud Stefania Belmondole ja Jelena Välbele järele uhamine röövis ohtrasti jõudu , neist möödudes tundis Mikkelsplass end väga väsinuna .
" Siis andsin endale käsu : " ära mõtle ega tunne midagi !
Unusta , et sul on ka pea otsas , ja kasuta ainult jalgu - anna minna . " "
Mikkelsplassile pole jäänud märkamata ka suusamaailma ühe andekama juuniori Kristina Shmiguni läbimurdekatsed .
" Vabastiilis võitmiseks on Kristina Shmigun juba piisavalt tugev .
Ta peaks oma aega rahulikult kasutama , mitte aina rohkem ja rohkem treenima .
Olen veendunud , et aasta-paari pärast sõidab ta kõigiga võrdselt . "
Kuu aja pärast peetavatel MMvõistlustel Trondheimis loodab Mikkelsplass loorbereid lõigata eeskätt 30 km distantsil .
