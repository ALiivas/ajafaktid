Viimase poolsajandi jooksul enamtõlgitud eesti raamatutest
Ei saa ju kuidagi kinnitada , et eesti kirjandust oleks võõrkeeltesse vähe ümber pandud , ometi peituvad viimaste aastakümnete tõlketöös hämmastavad paradoksid .
Mitmete määratute arvude taga on sisuline tühjus , samas kui tagasihoidlikud numbrid võivad endas kanda kirjanduslikku tihedust .
Meie sajandi teise poole kirjanikest on end tõepoolest maailmanimeks kirjutanud vaid Jaan Kross .
Tema nimi on pähe kulunud kõigile Nobeli komitee liikmeile .
Jaan Kross on esimene maailma kõigis suurtes keeltes ja sealjuures soliidsetes kirjastustes ilmunud eestlasest kirjanik .
Konkurentsi tihedust arvestades on Krossi läbimurd Läände olnud mitmekordselt tähendusrikkam Leberechti ja Smuuli suurtest tiraazhidest Idas .
Krossi senise sisuka ja mahuka loome menuteoseks sai “ Keisri hull ” ( 1978 ) .
Minu pärimisele , kas looja ka ise aimas , et just see raamat mürinal üle ilma läheb , muheles Kross elutarga südamlikkusega : “ Issand Jumal , sel juhul pidanuksin ma ju käsikirja masslugeja tarbeks mugandama .
Selliste asjadega ma ometi ei tegele . ”
Milline “ Keisri hullu ” tõlge on parim ?
Seegi küsimus on mõistlik esitada vaid Krossile enesele , sest tema briljantne keeleoskus annab võrdlusele garantii .
Kross : “ Ehk Jean-Luc Moreau tehtud ümberpanek prantsuse keelde .
See on luuletaja ning keelemehe meistritöö . ”
Mitmes keeles “ Keisri hullu ” loetakse ?
Kross kõneleb , et hiljaaegu kohanud ta professor Kalle Kasemaad , kes just naasnud Kreekast .
Ateena südalinna esinduslikus raamatupoes hoidnud professor peos “ Keisri hullu ” kreeka keeles .
Kross : “ Minul kreeklastega lepingut ei ole .
Tegu on piraattõlkega , aga Kasemaa kinnitus tõstab tõlgete arvu kahekümne neljale . ”

Kui EK(b)P Keskkomitee I sekretär Nikolai Karotamm 1949. aasta kevadel oli Kremlis aru andmas kollektiviseerimise edenemisest Eestis , päris Stalin Eesti parteijuhi üllatuseks : “ Nikolai Georgijevitsh , kas Te olete lugenud Gans Leberechti romaani “ Valgus Koordis ” ? ”
Karotamm pidi süüdlaslikult tunnistama , et ei ole . “ Hea raamat , ” sõnas Stalin . “ Tuleb lugeda . ”
Eesti kirjanik Hans Leberecht kirjutas teadaolevalt vene keeles . “ Valgus Koordis ” nägi ilmavalgust Leningradi ajakirja “ Zvezda ” 1948. aasta detsembrinumbris .
Sama teos , mille sisuks kollektiviseerimise idüll Eestis , oli esitatud ka kirjastuse Ilukirjandus ja Kunst 1948. aasta romaanivõistlusele , kuid zhürii ( P. Viiding , P. Rummo , E. Männik , F. Kõlli ) pidas käsikirja kunstiliselt nõrgukeseks ja abituks .
See oli muidugi ettevaatamatu tegu ja ENSV Ministrite Nõukogu nimetas uue , poliitiliselt pädevama zhürii - J. Semper , P. Kuusberg , O. Urgart , L. Remmelgas , D. Rudnev - , kes kuulutaski välja “ õige ” otsuse : esimene auhind Hans Leberechtile .
Kohemaid järgnes kõrgemalt poolt direktiiv : raamat kibekähku eesti keelde tõlkida ja viivitamatult kirjastada .
Veel samal 1949. aastal sai “ Valgus Koordis ” Stalini preemia .
Romaan levis plahvatuslikult ning ilmus ühtekokku 23 keeles , sealjuures näiteks ka hiina ja vietnami keeles , Saksa DV-s ja Poola RV-s anti romaanist neli trükki .
Nii levis üle ilma väärtõde priitahtlikult kolhoosi ühinenud õnnelikust eesti külast , kuni alles aastal 1970 Heino Kiige “ Tondiöömaja ” kolleegi patu ja vale lunastas .

Möödus napilt kümmekond aastat , mil algas teise eesti raamatu samasugune triumfikäik .
Juhan Smuuli “ Jäine raamat ” , lüüriline , mõtisklev ja romantiline reisipäevik Lõuna jäämandrile sooritatud pikast retkest nägi trükivalgust 1958. aasta “ Loomingus ” , tulles järgmisel aastal juba eraldi raamatuna .
Teos oli tollases üleliidulises kirjapildis uudne , Antarktise alistamise kangelaslikkust ei pihitud paatose ja eneseupitamisega , vaid tabamatu ja järeletegematu poeesiaga ; mõistev , humoorikas ja stambivaba tekst oli kui õhku , avarust ja hingamist saanud ookeanilt endalt .
Vaatamata päris mitmekümnele suuremale või väiksemale mittemõistmisele ja viltutõlkimisele suutis Leon Toom “ Jäise raamatu ” vene keelde ümber panna üldiselt samas helistikus , mida pruukis Smuul originaalis .
Ja raamatu edu oli määratu - ainuüksi vene keeles ilmus 1961. aastal Lenini preemia saanud teksti ligi 20 trükki .
Statistikute arvates tõlgiti “ Jäine raamat ” 24 keelde , seega “ Valgust Koordis ” napilt edestades .
Et neil aegadel tiraazhidega ei koonerdatud , jääbki ühe eesti kirjandusteose kõigi aegade trükiarvu rekord kõigiks aegadeks Juhan Smuuli ja “ Jäise raamatu ” kätte - raamatut ilmus üle miljoni eksemplari .
Smuul ei ärbelnud kunagi , et on kõige kuulsam , andekam või rikkam .
Vaid üks kord olen olnud tunnistajaks , mil ta ühe sinnakanti märkuse tegi .
Nimelt tol õhtul , kui kuidagi oli “ läbi imbunud ” teade samal päeval koos istunud Lenini preemiate komitee otsusest määrata kõrgeim riiklik kirjanduslik tunnustus “ Jäisele raamatule ” , ütles Juhan mulle oma Kadrioru kodus ( mäletatavasti kolmanda pitsi järel ) : “ See raamat jääb kauaks ... ”

Ehkki Leberechti ja Smuuli tõlgiti arutult palju , võib ometi paradoksaalselt küsida : kas “ Valgus Koordis ” ja “ Jäine raamat ” olid ikka rahvusvaheliselt tuntud ?
Need raamatud olid küll mingil määral märgatavad ühe maailmasüsteemi ja maailmanägemise sees , kindlas geopoliitilises väljas .
Kui te täna küsiksite sajalt soomlaselt , kes olid Leberecht või Smuul , saaksite ilmselt vastuseks sada pearaputust .
Veel kaugemale küsima minna oleks sootuks mõttetu .
Ent milline eesti romaan jõuab esimesena veerandsajasse keelde ?
Näib , et esialgu Krossile võistlejaid ei ole .
