Jalgpalli UEFA karikasarja eelringi avakohtumises kaotas FC Flora eduseisust Belgia suurklubile Club Brügge 1 : 4. Viljandi Tulevik sai Jugoslaavias 1 : 5 nuhelda Krushevaci Napredakilt .
Club Brügge ja FC Flora kohtumises sündisid kolm esimest väravat penaltist .
21. minutil niideti karistusalas maha Aleksander Saharov , kapten Erko Saviauk viis floralased juhtima .
FC Flora edunumbrid püsisid 20 minutit , siis läks Brügge oma teed .
Flora oli surve all
“ Vastased olid meist üle , enamiku mänguajast püsis pall meie väljakupoolel , ” ütles FC Flora treener Janno Kivisild .
“ Olime pideva surve all , belglased olid füüsiliselt väga tugevad ning tulid meile kiiresti peale .
Mängisime kiirete kontrarünnakute peale , positsioonirünnakuteks ei antud võimalust . ”
Avapoolaega hindas Kivisild rahuldavaks , teist ebaõnnestunuks .
“ Murdepunktiks oli Brügge kolmas värav , kuni selleni uskusime positiivse tulemuse sündi .
1 : 2-lt olnuks reaalne edasipääsu nimel võidelda , nüüd on olukord tunduvalt keerulisem .
Aga loodan siiski ! ”
Kahe nädala pärast peetavas kordusmängus päästaks FC Florat 3 : 0 võit .
Pinge kadus kiiresti
Viljandi Tulevik sattus Jugoslaavias tõelise pommirahe kätte .
Juba 23. minutiks olid mulgid 0 : 3 kaotusseisus , viiv enne vaheaega suurenes see veelgi .
Kohe teise poolaja alguses lõi Dmitri Ustritski Tuleviku auvärava , 82. minutil vormistas Branislav Kojicic penaltist kübaratriki ja nukrad lõpunumbrid .
