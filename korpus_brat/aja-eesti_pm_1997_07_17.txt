Riigiarhiivile juunis üle antud Vene luure sõjaeelsete toimikute 16 köidet Eesti kohta olid hoiul Eesti Vabariigi Teabeteenistuse seifides , neile materjalidele oli ligipääs vaid riigi kõrgemal juhtkonnal .
Eesti Riigiarhiiv sai 5. juunil riigikantselei koordinatsioonidirektori Eerik-Niiles Krossi vahendusel 16 köidet materjale , mis kajastavad Nõukogude luure tegevust sõjaeelses Eesti Vabariigis , ühes neist on juttu ka endise riigivanema ja tipp-poliitiku Jaan Tõnissoni kontaktidest inimestega , kes töötasid Nõukogude Liidu eriteenistuse NKVD heaks .
Eerik-Niiles Kross ütles “ Postimehele ” , et tema käes olid toimikud umbes ööpäev pärast nende ülevõtmist Eesti Vabariigi Teabeteenistuselt .
Piiratud ligipääs
Teabeteenistuse peadirektor Ants Frosch ütles “ Postimehele ” , et need 14 toimikut ( 16 köites ) andsid Eesti riigile 1991. aasta sügisel koos muude toimikutega üle inimesed , “ kellel oli sarnasele materjalile otsene ligipääs ” .
Frosch ei pidanud kutse-eetikast johtuvalt võimalikuks täpsustada , kes need isikud on .
“ Teabeteenistusel ei ole tänini vastust küsimusele , milline oli nende inimeste eesmärk , kes kõneksoleva vaieldamatult unikaalse ajaloolise materjali Eesti Vabariigile 1991. aastal üle andsid .
Pole selge , kas see oli patriootiline tegu , mis ajendatud isamaalistest ideaalidest , tüüpiline KGB-lik segadusekülvamise katse või üksikisikute soov uuelt võimult indulgentsi saada - niiöelda näidata teoga lojaalsust , ” nentis Frosch .
Riigiarhiivi andmetel saadeti need toimikud Venemaalt Eesti NSV KGBsse 1950ndatel aastatel ja ilmselt olid nad kogu edaspidise aja siin .
Toimikud on olnud teabeteenistuse valduses ja arvel alates selle loomisest kuni 4. juunini , mil nad võttis enda kätte koordinatsioonidirektor Eerik-Niiles Kross , kes need järgmisel päeval riigiarhiivile üle andis .
Samalaadseid toimikuid teabeteenistusel hetkel rohkem ei ole .
Toimikutele ligipääsu ja kasutamisrezhiimi kommenteerides ütles Frosch , et nende kasutamine oli rangelt tööalane ning väljaspool teabeteenistust oli nende materjalide olemasolust informeeritud ja omas neile ligipääsu ainult riigi kõrgem juhtkond lähtudes teadmisvajadusest .
“ Kõik see on teabeteenistuse poolt korrektselt fikseeritud , ” kinnitas Frosch , kuid ei täpsustanud , kes konkreetselt peale teabeteenistuse töötajate on nende toimikutega tutvunud .
Ants Frosch selgitas , et võimalust anda mainitud 16 köidet riigiarhiivile , tagamaks nende ajaloolist uurimist ja avaldamist , on pädevate isikutega arutatud ka juba enne käesoleva aasta kevadet .
Nii otsustati 1994. aastal kahel korral anda riigiarhiivile üle nii toimikuid kui erialast kirjandust .
Osa sellest materjalist on avaldatud riigiarhiivi filiaali dokumentide kasutamise osakonna juhataja ajaloolase Indrek Jürjo uurimuses “ Pagulus ja Nõukogude Eesti ” .
Autentsusprobleem
“ Mineviku mõju ei saa aga alahinnata .
Toimikutes on muu hulgas informatsiooni , mis annab võimaluse erinevalt hinnata Eesti Vabariigi ajalooliste võtmefiguuride käitumist murrangulisel ajal.
Osa neist , nagu näiteks Jaan Tõnisson , on paljudele inimestele iseseisvuse ja aadetele kindlaksjäämise sümboliks , ” arutles Frosch .
Ta märkis , et kui teabeteenistus need toimikud enda valdusse sai , ei olnud nad lõpuni kindlad , kas tegu on autentsete materjalide või desinformatsiooniga , mille eesmärgiks on omariikluse ideed diskrediteerida .
“ Need poliitilised põhimõtted , mis 1997. aastal enesestmõistetavana tunduvad , ei olnud taastatud vabariigi algusaastatel seda veel sugugi .
Me ei ole ka praegu lõpuni kindlad , kas tegemist on autentse materjaliga , ” kinnitas teabeteenistuse peadirektor .
Frosch rõhutas , et toimikutes kajastuva info tõelevastavuse kohta saavad anda hinnangu ajaloolased .
“ Teen ettepaneku avaldada täielikult huvipakkuvaim toimik - “ Kirjavahetus Tallinna residentuuriga 1939-40 ” - koos tõlke ja pädevate kommentaaridega .
See peaks välistama kahetsusväärse olukorra , et keegi tulevikus mainitud probleemidega manipuleerima hakkaks , ning oleks hoiatavaks märgiks tänapäeval , ” ütles Frosch .
Ta lisas , et “ KGB mantlipärijatelt äraproovitud töömeetoditest loobumist loota oleks naiivne ja hukutavalt lühinägelik ” .
Riigikantselei koordinatsioonidirektorilt Eerik-Niiles Krossilt toimikud riigiarhiivi üle võtnud Indrek Jürjo on “ Postimehele ” vihjanud , et ilmselt on nende toimikutega erinevad inimesed enne üleandmist tutvunud , sealhulgas siseminister Robert Lepikson või keegi tema esindajaist perioodil , mil Lepikson ei olnud veel siseminister .
“ Postimehe ” andmetel võis Lepikson toimikumaterjalile ligi pääseda ajal , mil ta oli kaitseministeeriumi kantsler .
Hiljuti “ Eesti Päevalehes ” avaldatud artiklis vihjab Lepikson otseselt andmetele Jaan Tõnissoni kontaktide kohta NKVD töötajatega , mis pärinevad ühest teabeteenistuse valduses olnud ja sealt poolteise kuu eest riigiarhiivi antud toimikust .
Ajaloolase Indrek Jürjo hinnangul on Robert Lepikson kasutanud toimikus Tõnissoni kohta leiduvat informatsiooni mitte ajaloolise uurimise eesmärgil , vaid isiklike arvete õiendamiseks .
“ Minu arvates ei ole see just eriti kohane ajalooliste dokumentide kasutamise viis , ” on Jürjo “ Postimehele ” öelnud .
Eerik-Niiles Kross kinnitas , et selle ööpäeva jooksul , mil toimikud tema käes olid , nägi neid ainult Indrek Jürjo .
Riigiarhiivile teabeteenistuselt üle antud toimikud :
Eesti sõjaväeluure 1924-35
Eesti poliitiline politsei 1932-39
Väliskogukonnad Eestis 1933-40
Eesti luure ja vastuluure 1926. aastal
Eesti politsei ja vene monarhistid , 1926
Eesti diplomaatiline luure 1926. aastal
Emigratsioon Eestis , 1927
Kirjad Leningradist Revelisse , 1932
Kirjavahetus Reveliga 1932. aasta kohta
Olukord Eestis aastatel 1932-39
Agentuur Revelis , 1934
Kirjavahetus Tallinna residentuuriga 1939-40
Kirjavahetus Reveliga 1932. aastal
Eesti sõjaväeluure ja poliitiline politsei 1939-40
