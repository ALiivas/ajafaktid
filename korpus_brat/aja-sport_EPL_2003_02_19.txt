Meeskonna eelarvet tuleks suurendada 12 miljoni kroonini
ESS Pärnu võrkpalliklubi president Aivar Pärna tunnistab , et sponsorite kitsamas ringis on vastu võetud otsus toetada meeskonna püüdlusi mängida järgmisel aastal Meistrite liigas .
Euroopa võrkpalli tipmisse sarja kuulub tänavu 20 klubi .
Kas sihid ka teoks saavad , selgub tänasest korduskohtumisest Top Teams sarja veerandfinaalis Apeldoorni Piet Zoomersiga , keda eelmisel nädalal Pärnus võideti 3 : 2.
Eesti pallimänguvõistkondadest on Vana Maailma oma ala tippliigas esinenud varem Tallinna Kalevi korvpallimeeskond hooajal 1991/92 .
Top Teams sarjas nelja parema hulka pääsenud meeskond ei pea Meistrite liigasse siirduma , kuid võib seda soovi korral teha .
Soovi Pärnu meeskonna toetajad kinnitasid .
Eliitseltskonnaga liitumine toob kaasa mitmeid muresid , millest esmane on meeskonna eelarve suurendamine kuni 12 miljoni kroonini .
Pärnu rabahall vahetuks Saku suurhalli vastu
Top Teams sarjas ja koduliigas saavad pärnakad hakkama 4-5 miljoniga .
Meistrite liigas suureneb eelkõige palgafond , et saada kokku konkurentsivõimeline mängijaskond .
Võrreldes Eesti meistriliigaga korvpallis teenivad võrkpallurid vähe .
Kui Tartu Rock maksab Tanel Teinile väidetavalt kuni 70 000 krooni kuus , saavad Pärnu juhtivad mängijad kolm-neli korda vähem .
Võimalik , et Meistrite liiga ihaluses ei müü ESS Pärnu pärast tänavust hooaega oma mängijate paremikku .
Sel juhul tuleb neile koju jäämiseks rohkem maksta .
Lisaks tuleb muretseda tasemel võõrtööjõudu .
Pärnu Rabahall ei vasta lae kõrguse ega põrandapinna poolest Meistrite liiga nõudmistele .
Tõenäoliselt tuleb kodumängudeks kolida Saku suurhalli Tallinnas , mis on mõistagi kallis .
Euroopa Võrkpalliliit ( CEV ) tahab endale arvatavasti teleülekannete õigusi , mis läheb samuti kalliks .
Praegu näitab pärnakate euromänge Kanal 2.
Pärna ja Pärnu meeskonna mänedžer Avo Keel kinnitavad , et eelarve kindlustamiseks on vaja laiendada sponsorite ringi , et kuni 12 miljonit kokku saada .
Muud arenguteed on praegu veel otsustamata , sest enne tuleb nelja parema hulka pääseda .
Tingimata vajalik see küll pole : mullu arvas CEV Meistrite liigasse ühe Jugoslaavia meeskonna , kes sinna end ei mänginud .
Sensitiiv : Pärnu kaotab , kuid pääseb edasi
Pärnu jõuab Final Fouri , kui Piet Zoomers ei võida ülekaalukamalt kui 3 : 2 ja mitte üle seitsmepunktise koguvahega .
Naissensitiiv , kelle ennustuse Keel igaks juhuks välja uurib , kinnitab , et Pärnu kaotab , kuid pääseb edasi .
Treener Pasi Rautio tahab mitmekesistada esimese tempo rünnakut .
" Pean tõstma nii , et Pajusalu või Balodis ei löö tõusvat palli , vaid üks neist saab terava söödu .
Sel juhul on lootust , et vastase blokk ei jõua jaole .
Teiseks peab Eida olema äärel palju parem , kui ta Pärnus oli , " märgib sidemängija Keel .
Väga tähtsaks elemendiks saab servi vastuvõtt , sest Apeldoorni saali lagi on kaks meetrit madalam kui Pärnu Rabahallis .
Keele arvates on tema meeskonnal mängu parandamiseks rohkem võimalusi .
" Pärnus pidin ma jalga hoidma , Pajusalu mängis haige seljaga .
Nüüd on mõlema tervis parem .
Eida ja ka Meresaare vormitõus annaks lisavõimalusi .
Me peame edasi pääsema , " arutleb Keel .
Piet Zoomersi treener Toon Gerbrands usub oma õnnetähte .
" Me pole sel hooajal kodusaalis ühtki euromängu kaotanud .
Pärnu tegutses kodumängus võimete piiril .
Nüüd Apeldoornis on meie kord , " raiub Gerbrands , kes on olnud ka Hollandi koondise treener .
Otseülekanne :
Hollandist täna Vikerraadios k 21.05
