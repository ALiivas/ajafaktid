Üleeile Võrumaal pühapäevakoolist tütart toomas käinud ema jõudis koju tagasi üheaegselt esimese tuletõrjeautoga .
Viieaastase peatunnistaja jutu järgi võttis temalt vanema venna küünipõrandale tehtud lõke .
Pühapäevane lõuna Lasva mail .
Pere elab vanavanemate talus .
Autojuhist isa oli hommikust peale tööl .
Ema asutas end 6aastasele tütrele pühapäevakooli järele minema .
Kaks kilomeetrit autosõitu käib kähku .
Igaks juhuks viis ema 8aastase Atsi ja 5aastase Arti siiski naabrite juurde .
Mitte et keskealisele naabriperele oleks langenud kohustus vennakseid kantseldada , aga ... emal süda ikkagi rahul .
" Olete nii kaua siin , kui me tagasi oleme . "
Naabrite majapidamisi lahutab paar-kolmsada meetrit .
Vaevalt oli automootori hääl päiksepaistelises külmas õhus kustunud , kui vennaksed kellelegi ütlemata end kodu poole sättisid .
Tuli tahtmine lõket teha
Kõik käis kähku .
Mismoodi täpselt , teab ainukesena väikemees Art .
Eile oli ta kui kurbloo peatunnistaja koos emaga Võrus uurija juures seletusi andmas .
Uurija Heli Arst klõpsis kõik arvutisse ja murest murtud ema andis pärast allkirja , et ütlused on õiged .
" Lapsesuu ei valeta , " ohkab uurija .
Arti jutu järgi oli nii , et suuremal vennal tuli tahtmine lõket teha .
Tegigi .
Kõigepealt ronis kodus seest lahtiste haakidega aknast sisse , tõi majast tikud ja koos suunduti küüni alla .
Küün on laudaga otsapidi koos .
Majale väga lähedal .
Küünis muidugi heinad , siis veel vanad uksed ja muu tavaline küünikraam , mis neetult hästi tuld võtab .
Algajad tulehuvilised jätsid selle kahjuks kahe silma vahele .
Lõke tehti põrandale .
" Seal ei olnud palju vaja , " ohkab uurija veel üks kord .
Kui tulelõõm korraga liiga suur sai , jooksis viieaastane välja abi otsima-kutsuma .
Vennas jäi temast lõket materdama , miski tokk käes .
Leegid ja suits .
Väikemees lippas naabrite juurde .
Need helistasid päästeameti välja .
Ema tütrega oli pühapäevakoolist poolel koduteel , kui ähmis külarahvast jooksmas nägi .
Tuletõrjeautod tulid väga ruttu .
Oleks hiljaks jäädud , oleks tuli võtnud ka elumaja .
Enne kui lauda lagi sisse langes , jõuti välja talutada veel loomad .
Selles mõttes päästis viieaastane poisike oma kiire tegutsemisega mis vähegi andis .
Ainult venna päästmiseks oli juba hilja .
Äkki põgenes metsaõ
Loomulikult ei suutnud ja ei tahtnud šokis ema-isa uskuda , et nende laps on tulle jäänud .
Vahest jooksis siiski hirmuga metsa ja redutab seal ...
Aga pojast ei ühtki märki .
Ja Art räägib ikka üht ja sedasama : lõke , leegid , suits , Ats jäi tokiga sinna ...
Tulease soriti ja sorditi põhjalikult läbi .
" On väga väikses koguses mingeid jäänuseid , mis viitavad inimkehale , " räägib uurija .
" Saatsime Tartusse ekspertiisi .
Ootame vastust .
See võtab aega . "
Nõnda on ema-isa suurim soov määratud kustunud tuha all veel mitu päeva väga vaikselt ja hästi valusalt hõõguma .
Äkki siiski ?
Järsku ...
" Ega nad tegelikult looda enam .
Selle aja peale oleks poiss välja ilmunud ... "
Heli Arst on ise 11aastase poja ema , ühtpidi tunneb , teistpidi teab : " Laps on igale naisterahvale kallis .
See , mis juhtus , on tragöödia .
Alati tuleb vaadata , et lapsed tuletikke kätte ei saaks .
Ema ja isa olid poistele tulega mängimise ohtudest rääkinud , aga ikkagi ...
Kahjuks . "
