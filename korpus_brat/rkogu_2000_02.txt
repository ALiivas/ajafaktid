Lugupeetud kolleegid , meie tänases päevakorras muutusi ei ole .
Päevakorras on seitse punkti , sealhulgas kahe eelnõu teine lugemine .
Me alustame kolleeg Toomas Vilosiuse algatatud loteriiseaduse muutmise seaduse eelnõu teist lugemist .
Ettekandeks on sõna autoril .
Toomas Vilosius , palun !
Tõnu Kauba , käsi püsti .

Aitäh , härra juhataja !
Üks tehniline küsimus .
Meie ekraanidel on vananenud päevakord .
Palun teha selle kohta ettepanekuid , et me saaksime ekraanidele õige päevakorra !

Tänan !
Palun tehnilist teenistust seda kontrollida !
Toomas Vilosius , palun !

Austatud härra esimees , head kolleegid !
Loteriiseaduse muutmise seadus eelnõu , mis on ellu kutsutud selleks , et viia kehtiv loteriiseadus kooskõlla äriseadustikuga ja vahepeal muutunud mittetulundusühingute seadusega , on arutatud mitmel korral majanduskomisjonis ja ta on saanud sellise kuju , nagu ta teile täna on esitatud .
Põhiline tarvidus loteriiseadust muuta on kirjas loteriiseaduse muutmise seaduse eelnõu §-s 4 , millega muudetakse loteriiseaduse § 18.
On vaja , et seadusesse oleks väga selgelt kirjutatud , et see , kes annab välja loterii korraldusloa , peab ka kontrollima loterii läbiviimise vastavust loteriiseadusele .
Nüüdseks on see § 18 omandanud üsna pikkade vaidluste tulemusena sellise kuju , et kontrollimise kohustus on pandud rahandusministrile , kelle nimetatud Rahandusministeeriumi struktuuriüksus , ametiisik või Rahandusministeeriumi valitsemisalas olev valitsusasutus peab seda kontrollima rahandusministri määruse alusel .
Muudatusettepanekud , mis on tehtud esimeste paragrahvide kohta , on redaktsioonilised ja need on teinud majanduskomisjon .
Minul kui algatajal ei ole nende vastu midagi .
See on ka kõik .
Eelnõu on tänaseks jõudnud sellisesse konditsiooni , et pärast muudatusettepanekute läbihääletamist oleks mõistlik ta seadusena vastu võtta .
Aitäh !

Suur tänu !
Kas on ettekandjale küsimusi ?
Jaanus Männik , palun !

Aitäh , härra juhataja !
Austatud ettekandja !
Eelnõu §-s 4 on muudetud seaduse § 18.
Allakriipsutatud lause ütleb , et kontrolli teostab rahandusministri nimetatud Rahandusministeeriumi struktuuriüksus või ametiisik või Rahandusministeeriumi valitsemisalas olev valitsusasutus .
Kelle idee see on ?
Kas komisjon ei ole suuteline määratlema , kes see peaks lõpuks olema , vaid annab niisuguse mitmeid võimalusi lubava formuleeringu ?
Milleks see vajalik on ?

Aitäh !
Selle paragrahvi üle tekkis väga tõsine juriidiline vaidlus .
Ma meenutan teile , et loteriiseaduse algses variandis oli kirjutatud , et kontrolli teostab Vabariigi Valitsuse poolt Rahandusministeeriumi , Haridusministeeriumi , Sotsiaalministeeriumi , Kultuuriministeeriumi ja Keskkonnaministeeriumi esindajatest moodustatud komisjon .
Kuid juristid jõudsid lõppkokkuvõttes arusaamisele , et see on vastuolus Vabariigi Valitsuse seadusega , sest valitsus ei saa moodustada komisjone , mis töötavad alaliselt töötava komisjonina , valitsus saab moodustada niisuguseid komisjone ühekordsete ülesannete lahendamiseks .
Sellest tulenevalt jäeti siit välja ka Haridusministeerium , Sotsiaalministeerium , Kultuuriministeerium ja Keskkonnaministeerium ning kogu vastutus pandi Rahandusministeeriumile kui korraldusloa väljaandjale .
Talle jäetakse vabad käed selles mõttes , missuguse struktuuriüksuse kaudu hakkab Rahandusministeerium loteriide läbiviimise korrektsust ja õigsust kontrollima , kas selleks saab üks rahandusministri nimetatud ametiisik või pannakse see rahandusministri vastava tsirkulaariga mõne tema struktuuriüksuse õlgadele .

Tänan !
Arvo Sirendi , palun !

Suur tänu !
Mul on küsimus muutmise seaduse § 1 kohta .
Seal on juttu äriühingutest , mille kõik aktsiad või ainuke osa kuulub riigile .
Kui miski koosneb ainukesest osast , kas see osa siis ongi tervik ?

See on täpselt äriseadustiku tekst , loteriiseadus on viidud kooskõlla äriseadustikuga .
Ma võin teile ette lugeda , milline tekst on kehtivas loteriiseaduse § 5 lõike 2 punktis 2 : “ Vabariigi Valitsuse määratud , täielikult riigi omandis olevatel ettevõtetel . ”
Äriseadustik väljendab praegu seda niisuguses keeles , nagu see on sellesse muutmise seadusesse sisse toodud .

Tänan !
Tiit Toomsalu , palun !

Tänan , härra juhataja !
Austatud härra kaasettekandja !
Ma tuleksin veel tagasi §-s 18 käsitletud kontrollimehhanismi juurde .
Ma saan aru , et selle seadusega antakse rahandusministrile õigus nimetada struktuuriüksus või ametiisik , kes kontrollib .
Mind häirib ametiisiku toomine seadusesse .
Kas see peab olema ametiisik , kes allub vahetult ministrile ?
Või on see mõne Rahandusministeeriumi struktuuriüksuse ametiisik , keda selle struktuuriüksuse juhist mööda minnes hakkab määrama rahandusminister ?

Aitäh küsimuse eest !
Jah , tõesti , see on praegu jäetud rahandusministri otsustada , sest lõpuks on rahandusminister see , kes kirjutab loterii korraldusloale alla .
Paragrahvi 18 selles redaktsioonis antakse talle tõesti ka õigus kontrollida , et kõike seda , mis korraldusloal kirjas on , ka täidetaks .
Ta võib panna selle ülesande oma ministeeriumi mõnele struktuuriüksusele või panna selle eest vastutama mõne ametiisiku .
See ei tähenda muidugi , et rahandusminister võtaks tööle mingisuguse uue ametiisiku selleks , et loteriide läbiviimise õigsust kontrollida .
Kindlasti mitte .
Kuid küllap ta nimetab selle eest vastutavaks mõne ametiisiku oma ministeeriumi mõnest struktuuriüksusest oma äranägemisel .

Tänan !
Tiit Toomsalu , teine küsimus , palun !

Tänan , härra juhataja !
Austatud härra kaasettekandja !
Ma tahaksin väga lühidalt vaielda teile vastu selliselt määratud ametiisiku pädevuse asjus .
Aga see selleks .
Minu järgmine küsimus on eelnõu esimesel lugemisel juba esitatud .
Tahan veel kord teada , kas Eesti Loto müüakse pärast selle seaduse vastuvõtmist Viking Lottole või jääb ta riigi täisosalusega või osalise osalusega Eesti äriühinguks .

Aitäh , härra Toomsalu , selle veelkordse küsimuse eest !
Ma seda eelmisel lugemisel juba üsna pikalt selgitasin .
Katsun veel kord selgitada .
Mina ei arva , et pärast seda , kui Eesti Loto on ühinenud Põhjamaade Viking Lottoga , tekiks mingi mure Eesti rippumatusega seoses .
Eesti jääb endiselt rippumatuks , nii nagu ta seda on ka täna .
Viking Lottoga liitumisel ei juhtunud midagi ei Taani , Norra , Soome , Rootsi ega ka Islandiga , kes on meist mõnevõrra väiksem riik .
Eesti riik on 100% AS Eesti Loto omanik täna ja edaspidi .
Nüüd ma võib-olla püüan selgitada , mida see tegelikkuses tähendab , kui liitutakse .
Liitumine tähendab , et tunnistatakse ennast selle lotoketi osaks ning ühinetakse selle tarkvara ja kontrollisüsteemiga , mis kehtib Viking Lottos .
Selle üle peaks tundma ainult heameelt , aga mitte kurvastama .
Rahaliselt tähendab see , et Viking Lotto pilet , nagu praegu Eesti Loto pilet , hakkab maksma viis krooni .
55 senti sellest rahast läheb Põhjamaade ühisesse peavõidufondi .
Millisesse riiki nendest riikidest , mida ma nimetasin , see peavõit trehvab , seda nimetatakse õnneküsimuseks .
2,5 krooni läheb kohalikku võidufondi ja 55 senti läheb hasartmängumaksuks .
Ülejäänu läheb loto korraldamise kulude ja agenditasude katmiseks .

Tänan !
Arvo Sirendi , teine küsimus , palun !

Suur tänu !
Minu teine küsimus on teisel leheküljel oleva paranduse kohta .
Siin on öeldud , et kontrolli teostajal on õigus teha ettekirjutusi kontrollimise käigus avastatud rikkumiste kõrvaldamiseks .
Kas mõte on kontrolli teostaja õiguste kitsendamises , et ta ei tohiks teha ettekirjutusi enne kontrolli avastatud rikkumiste kõrvaldamiseks ?

Kõik ettekirjutused , kuidas loteriid läbi viiakse , peavad olema kirjas korraldusloal .
See on käsk .
Seda , mis on kirjas korraldusloal , tuleb loterii läbiviimisel täita .
Minu arvates on loogiline , et kui kontrollitakse loterii läbiviimist ja selgub , et midagi sellest on rikutud või jäetud täitmata , et siis mitte lihtsalt ei või , vaid lausa tuleb teha ettekirjutus .

Tänan !
Tõnu Kauba , palun !

Aitäh , härra juhataja !
Lugupeetud ettekandja !
Sa oma heal sõnaseadmise moel libisesid muidugi härra Toomsalu ja võib-olla ka mõne teise küsimuse esitaja küsimuse sisust veidikene mööda .
Me oleme sellega harjunud ja muidugi , avaldan kiitust sinu sõnaosavusele .
Aga kui nüüd ikkagi küsimuse sisu juurde tagasi tulla , siis see , mis meid kõiki tõsiselt huvitab , on järgmine ( ma sõnastan selle omal viisil ) .
Kas me saame õigesti aru , et tegelikult selle ketiga liitumise kaudu tekib iseenesest raha juurde ning et Eestisse tuleb raha rohkem ja igale poole tuleb raha rohkem ja Eesti lotomängija ei pea selle eest mitte midagi rohkem maksma ?

Täpselt nii .
Kui härra Kauba suudab endale , oma perekonnale , valijatele ja kõigile oma tuttavatele-sõpradele selgeks teha , et ärge mängige Viking Lottot , ärge ostke pileteid , siis kaob lotost laekuv tulu ülepea üldse ära .
Iseenesest ei tule midagi juurde .
Juurde saab raha tulla ainult selles mõttes , et peavõidufondi ( peavõit läheb loosimisele kõigi riikide vahel ) paneb Eesti riik igast ostetud piletist 55 Eesti senti ja kõik riigid panevad igast ostetud piletist sinna 55 senti ning see peavõit loositakse kõikide lotos osalejate vahel välja .
Kuhu riiki see trehvab , see selgub loosimise käigus .
Selles mõttes tuleb raha juurde küll , et me paneme igast piletist peavõidufondi 55 senti , aga kui peavõidufond on väga suur , siis on tõenäoline , et tuleb ka mingil määral raha juurde .
Aga see , kas ülepea lotot mängitakse või ei , on meie vabatahtlik asi .
Mingit sundust või muud hirmu ma siin küll ei näe .

Tänan !
Jaanus Männik , teine küsimus , palun !

Aitäh !
Härra Vilosius , oma esimesele küsimusele ma küll rahuldavat vastust ei saanud .
Niisugust , ma palun vabandust väljendi pärast , jama ei ole ühtegi seadusesse sisse kirjutatud , et me laseme ühel ministeeriumil kolmest variandist temale sobiva valida , kusjuures meil endal ei ole ettekujutust , milline see variant võiks olla .
See on midagi enneolematut .
Kuid minu küsimus on teistsugune .
Kas Põhjamaades on võidufondi protsent piletihinnast niisama suur kui meil ?
Teiseks , mitu protsenti läheb sealsest n-ö piletihinnast riigimaksu alla ?
Kas need on ühesugused või laseme me siin kuidagi tulusid üle kantida erinevate protsentide kaudu ?

Ma alustan teie küsimuse esimesest poolest .
Tänu selle eest !
See , et siia on nii kirjutatud , on majanduskomisjoni juristide ja Riigikogu juriidilise osakonna , ma ütleksin , vaidluste tulemusena väljendunud kompromiss .
Selles , et ministrile on ette antud kolm võimalust , ei näe ma midagi traagilist .
Kui me oleksime kirjutanud ühe lausega , et kontrolli loterii korralduse üle teostab rahandusminister oma aktiga , siis oleks tal ju ka olnud kõik need võimalused .
Nüüd selle protsendi kohta .
Ma ei ole kursis kõikide peensuste ja detailidega , mis puudutavad neid protsente ja laekumisi Põhjamaades , kus Viking Lottot mängitakse .
Kuid mulle on kinnitatud , et Viking Lottoga saavad kõik riigid liituda ainult täiesti võrdsetel alustel .
Ühtegi riiki ei saa diskrimineerida , näiteks tema väiksuse tõttu .
Ma tuletan veel kord meelde , et ka Island osaleb Viking Lottos .
Kui arvestada tema 250 000-list rahvaarvu , siis peaks tema seis olema ju õige hull .

Suur tänu , Toomas Vilosius !
Rohkem küsimusi ei ole .
Kaasettekandeks majanduskomisjoni nimel on sõna kolleeg Jüri Tammel .
Palun !

Austatud juhataja ja kolleegid !
Majanduskomisjon tegi pärast esimest lugemist eelnõus kahest ettepanekust tulenenud muudatused , mis pärast esimese lugemise lõpetamist siin saalis olid planeeritud teha .
Need olid redaktsioonilised parandused .
Eelnõu algataja toetas mõlemat majanduskomisjoni tehtud ettepanekut ja seletas nad eespool ka lahti .
Sellest lähtudes võttis majanduskomisjon oma 24. jaanuari istungil vastu otsuse panna seaduseelnõu pärast muudatusettepanekute hääletamist lõpphääletusele ning tegi ettepaneku eelnõu seadusena vastu võtta .
Selle poolt oli 7 , vastu 0 , erapooletuks jäi 2 komisjoni liiget .

Kas on kaasettekandjale küsimusi ?
Küsimusi ei ole .
Suur tänu , Jüri Tamm !
Avan läbirääkimised .
Jaanus Männik , sõnavõtt kohalt , palun !

Aitäh , härra juhataja !
Austatud kolleegid !
Seda muutmise seadust võib vaadelda nii ja teisiti , kuid viimasele lugemisele esitatud variandi §-s 4 toodud formuleering - kontrolli teostab rahandusministri nimetatud Rahandusministeeriumi struktuuriüksus või ametiisik või Rahandusministeeriumi valitsemisalas olev valitsusasutus - küll korrektne ei ole ja kriitikat ei kannata .
Eelnõu esitajad ja juhtivkomisjon oleksid võinud siiski selles asjas selgusele jõuda ja kirjutada korrektselt välja , kes ja kuidas volitatakse kontrolli teostama , nii et see kontroll oleks ka kindel .
Muidu on nii , nagu riigis tikub olema , et vastutus hajub ja sisulist vastutajat õieti ei olegi .
Kui on juba mitu võimalust vastutamiseks antud , siis efektiivset tulemust kindlasti ei saavutata .
Seetõttu ei saa kuidagi niisuguse formuleeringuga nõustuda .
Pealegi on see meie seadusloomes ja seaduste sõnastuses täiesti pretsedenditu formuleering .
Aitäh !

Tänan !
Rohkem kõnesoove ei näi olevat .
Kas võime läbirääkimised lõpetada ?
Lugupeetud Riigikogu , panen hääletusele läbirääkimiste lõpetamise ettepaneku .
Palun võtta seisukoht !
Ettepaneku poolt anti 44 häält , vastu oli 2 Riigikogu liiget , erapooletuid ei olnud .
Läbirääkimised on lõpetatud .
Vaatame läbi muudatusettepanekud .
Kas Jüri Tamm on nii hea ja tuleb siia korraks tagasi ?
Mõlemad muudatusettepanekud on majanduskomisjonilt .
Muudatusettepanek nr 1 , eelnõu algataja toetab seda .
Probleeme ei paista olevat .
Muudatusettepanek nr 2 on majanduskomisjonilt , eelnõu algataja toetab ettepanekut .
Jaanus Männik , palun !

Aitäh !
Ma palun seda ettepanekut hääletada .
Mõistlik oleks , et vähemasti juhtivkomisjon selle üle ikkagi veel mõtleks ja selle korrektselt vormistaks .
Ma kutsun üles seda ettepanekut mitte toetama .

Tänan !
Kas komisjon soovib kommenteerida ?

Kõik seitse istungil osalenud komisjoni liiget hääletasid selle ettepaneku poolt .

Tänan !
Lugupeetud Riigikogu , panen hääletusele muudatusettepaneku nr 2.
Palun võtta seisukoht !
Ettepaneku poolt anti 38 häält , vastu oli 19 Riigikogu liiget , 4 jäi erapooletuks .
Ettepanek leidis toetust .
Muudatusettepanekute loetelu on läbi vaadatud .
On lõppsõnavõimalus .
Kolleeg Vilosius ei soovi sõna , Jüri Tamm samuti mitte .
Tõnu Kauba , palun , Keskerakonna fraktsiooni nimel !

Aitäh , härra juhataja !
Head kolleegid !
Loteriiseaduse muutmise seaduse eelnõu 241 on tekitanud meie hulgas vastakaid tundeid .
Me oleme korduvalt kuulanud vastuseid põhiküsimustele ja peame nentima , et mitmele küsimusele ei ole me vastust saanud .
Me ei ole tegelikult selgeks saanud mitmeid kohustusi , mis siin seaduses nimetatud isikutel on .
Härra Vilosius on lubanud , kui ma õigesti mäletan ja aru sain , esitada kirjalikult selgitusi .
Seda ei ole tehtud .
Me oleme kuulnud ilusaid muinasjutte , ilusaid selgitusi selle kohta , kuidas raha nagu iseenesest juurde tekib .
Need selgitused ei ole meid rahuldanud .
Seetõttu teeb Keskerakonna fraktsioon teatavaks , et me ei saa seda eelnõu toetada .
Aitäh !

Tänan !
Rohkem fraktsioonide sõnavõtte ei paista olevat .
Majanduskomisjoni ettepanek on panna eelnõu 241 lõpphääletusele .
Enne seda kasutan juhatajana oma õigust võtta viieminutiline vaheaeg .
Ma tänan kolleeg Tõnu Kaubat , kes juhtis tähelepanu sellele , et teie ekraanidel olev nädala päevakord ei ole korrektne .
Tehniline teenistus palub selle pärast vabandust .
Samal ajal teenistus väidab , et nad saavad muudatusi teha ainult siis , kui süsteem on välja lülitatud .
Viieminutiline vaheaeg enne hääletamist .
See lõpeb kell 10.39.
Vaheaeg
Vaheaeg on lõppenud .
Ma loodan , et teie ekraanidel on korrektne päevakord .
Aga kuna süsteem oli vahepeal välja lülitatud , siis teeme kõigepealt kohaloleku kontrolli .
Kohaloleku kontroll , palun !
Kohal on 76 Riigikogu liiget .
Alustame lõpphääletust .
Lugupeetud Riigikogu , panen lõpphääletusele eelnõu 241 , loteriiseaduse muutmise seaduse eelnõu .
Palun võtta seisukoht ja hääletada !
Poolt anti 46 häält , vastu oli 21 Riigikogu liiget , 10 jäi erapooletuks .
Eelnõu 241 on seadusena vastu võetud .
