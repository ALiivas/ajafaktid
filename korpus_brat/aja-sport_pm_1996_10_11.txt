Kolmapäevases Radivoj Koraci karikasarja alagrupiturniiri mängus võõrsil Bayreuthi Steineriga võttis Eesti klubide koondis/Tallinna Kalev teenitud võidu 91 : 86 ( poolaeg 43 : 33 ) .
Kalevi klubi peadirektori Riho Sooniku sõnul tappis Eesti eliitmeeskond võõrustajate vastupanu eelkõige kiire mänguga .
“ Kiirrünnakud toimisid väga hästi , ” tõdes Riho Soonik eile “ Postimehele ” .
Täisedu kahe võiduga J-alagrupis jätkava Kalevi võit olnud kindel enam-vähem kogu mängu jooksul .
“ Kuigi algus oli meil natuke närviline , saime suhteliselt kerge võidu - vähemalt minu silmis . ”
Veel viienda minuti lõpuks oli Kalev kaotusseisus 7 : 8 , esimest korda mindi ette siis ( Marek Noormetsa viskest ) , kui mängitud oli kaheksa minutit - 11 : 10. Tablool nähti veel viigiseisu 15 : 15 , sellele järgnes aga Kalevi äkkspurt 11 : 0 ja klubide koondis läks ette 26 : 15. “ See oli murdemoment .
Kümnepunktiline vahe jäi püsima kuni poolaja lõpuni , ” tõdes Riho Soonik .
Teist poolaega alustas Kalevi mängumasin juba väga võimsalt - esimese seitsme minutiga kasvatati avapoolaja kümnepunktiline eduseis juba 24-punktiliseks ( 68 : 44 ) .
“ Tundus , et asi on juba tehtud , kuid järgnenud rahulolutunne maksis meile kätte - kuskil viis minutit enne lõpuvilet juhtisime vaid 77 : 71. See vahepealne etapp läks küll käest ära ... , ” meenutas Kalevi peadirektor .
Aga viimased minutid kuulusid taas Kalevile .
“ Saime rütmi jälle kätte ja poolteist minutit enne lõppu juhtisime juba 91 : 77. Mäng oli tehtud , jäi veel vaid vormistamise küsimus . ”
Kalevi suurimad korvikütid olid Rauno Pehka 26 , Tiit Sokk 19 ning Willie Chapman ja Marek Noormets 15 punktiga .
Kaks viimast peremehetsesid ka lauavõitluses .
“ Meie mäng oli taas igati balansis - tagant söödeti kenasti ette ründeliinile , mis tõi kokku umbes 35 silma .
Selline ongi praegu Kalevi mudel , et tagant põhimeestelt kuskil 50-55 ja korvi alt 35-40 punkti .
Vahetused on ka meil olemas , selline täistempoga mäng sobib meile momendil päris hästi , ” kommenteeris Riho Soonik .
Kuhu jäid seekord Aivar Kuusmaa kolmepunktivisked ?
“ Ega ta esimesel poolajal eriti proovinudki , ” nentis Soonik ja jätkas : “ Teise poolaja rasketel momentidel ta kolm-neli korda küll viskas , aga ei tabanud . ”
Bayreuthi Steineri resultatiivseimad olid võõrleegionärid Tony Dorsey 23 , Derrick Taylor 19 ja Steven Hutchinson 15 punktiga .
“ Postimehe ” küsimusele , kui tugevaks raskusteta võidetud Steinerit pidada ( saanud tänavustel Saksamaa meistrivõistlustel 14 mängust vaid neli võitu ja on 12. kohal - V.V. ) , vastas Soonik : “ Asi on selles , et see on koosseisult täitsa uus meeskond .
Võibolla on hea , et me juba praegu , grupiturniiri alguses , nendega võõrsil ära mängisime .
Steineris on ju koguni kolm ameeriklast , kaks kreeklast , inglane , samuti veel ka mõned sakslased ning kohe sellist kirjut seltskonda ladusalt mängima saada on suhteliselt raske .
Aga oodata pole sel meeskonnal enam midagi , tõenäoliselt vahetab Steiner ka peatreenerit ( praegu harjutatakse tumedanahalise Calvin Oldhami näpunäidete järgi - V.V. ) . ”
Kalevi peadirektor lisas , et kergelt ei saa Steineri-taolist meeskonda mingi juhul võtta .
“ Kui sa lased ennast natukene lõdvemaks ja ei häälestu maksimaalselt , siis nad karistavad ikka kohe ära - eriti kui nende mustad mehed hoogu lähevad . ”
Bayreuthis mängiti 4000 pealtvaatajat mahutavas hallis , millest oli publikuga täidetud umbes pool .
“ Kodumeeskonda toetati kõvasti , isegi siis , kui see 20 silmaga taga oli , ” nentis Riho Soonik .
Pärast grupiturniiri avavooru suurt võitu Granada Baloncesto üle ( 96 : 69 ) kartnud Soonik , et Kalevil on kohtumiseks Steineriga ( võitis esimeses mängus Szekesfehervari Albacompi 72 : 67 - V.V. ) raske häälestuda - et meeskond hindab oma jõudu lihtsalt üle .
Seda aga ei juhtunud .
Riho Soonik : “ Vaatasime läinud pühapäeval kogu meeskonnaga Saksa telekanalist DSF ülekannet Steineri mängust maa meistrivõistlustel Bonni klubiga ( 83 : 88 ) .
Mõnikord ei mõju meeskonnale sellised oma peatsete vastaste mängude vaatamised hästi , pealegi kui meie vastased kaotavad .
Hakatakse arvama , et oleme ... sama hästi kui võitmatud .
Seda üllatavam , et mängisime nüüd võõral väljakul kuskil 30 minutit kõikumatus eduseisus - tõesti , magus võit oli . ”
Teises kolmapäeval peetud J-alagrupi kohtumises alistas Kalevi esimene vastane Granada Baloncesto oma koduhallis Szekesfehervari Albacompi 93 : 80 ( poolaeg viigiline 44 : 44 ) .
Eesti klubide koondis/Tallinna Kalev peab oma järgmise kohtumise Koraci karikasarjas eeloleval kolmapäeval Ungaris Albacompiga .
