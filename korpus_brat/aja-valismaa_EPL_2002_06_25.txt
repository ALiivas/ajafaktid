Bush kutsus üles vahetama välja Arafat , lõpetama okupatsiooni
Foto : Reuters
Iisraeli väed laiendasid teisipäeval oma haaret Läänekaldal , tappes neli palestiinlasest politseinikku , seda mõni tund pärast seda , kui USA president George Walker Bush kutsus üles vahetama Palestiina juhtkonda .
Iisraeli kaitsejõud ( IDF ) ründasid Hebroni linna , mis on viimase nädala jooksul juba seitsmes Palestiina linn , kuhu IDF siseneb , vahendas Reuters .
Hebronis on praegu kümneid IDFi tanke , Palestiina allikate teatel said tulevahetuses surma neli Palestiina politseinikku .
Iisrael kehtestas linnas komandanditunni , võttis vahi alla 150 palestiinlast , nende seas tagaotsitavaid võitlejaid .
Lisaks leidsid sõdurid suure pommitehase , kus valmistati lõhkevaid vöösid , mida kasutavad enesetaputerroristid .
Eelmise nädalaga okupeerisid Iisraeli väed taas Betlehemi , Ramallah' , Jenini , Nabluse , Tulkarmi ja Qalqilya linnad , seda vastuseks terroriaktidele , kus kaks Palestiina enesetaputerroristi mõrvasid 26 juuti .
Iisraeli peaminister Ariel Sharon on vandunud , et Iisraeli väed jätkavad Palestiina alade okupeerimist niiakau , kuni rünnakud Iisraeli vastu lõpevad .
Bush teatas esmaspäeval , et USA toetab iseseisva Palestiina riigi loomist , kui palestiinlased valivad omale uued juhid , kes ei pea terrorit kompromissiks .
" Humaansuse pärast peavad asjad Lähis-Idas muutuma , " lausus Bush .
" Iisraeli kodanikud ei saa elada terroris .
Palestiinlased ei saa elada okupatsiooni all , " rääkis Bush 16minutilises kõnes Rose Gardenis .
" Praegune olukord ei anna mingit märki , et elu seal paraneks . "
Bush ei nimetanud Palestiina presidenti Yasser Arafati nimepidi , kuid ta tegi selgeks , et praegune Palestiina valitsus suhtub terrorismi kui kompromissi , seega ei saa need inimesed ka reformiplaani ellu viia .
" Täna on Palestiina võimud terrori poolt , mitte vastu .
USA ei toeta Palestiina riigi loomist , niikaua kuni Palestiina liidrid alustavad võitlust terrorigruppidega ja purustavad terroristide infrastruktuurid , " sõnas president .
Bushi sõnul on olukorra lahendamiseks vaja luua töötav demokraatia , mis põhineb sallivusel ja vabadusel , uute liidrite , uue põhiseaduse ja majandusliku ning õigusliku reformiga .
Kui see saab teoks , lubas Bush , et 35aastane Iisraeli okupatsioon Läänekaldal ja Gazas lõpeb ning luuakse uus riik .
Uue riigi lõplikud piirid ja pealinna asukoht pannakse paika läbirääkimiste teel , mis peaksid Bushi hinnangul lõppema kolme aastaga .
Bush kutsus üles korraldama Palestiinas mitmeparteililisi kohalike omavalitsuste valimisi aasta jooksul , ning sellele peaksid järgnema parlamendivalimised .
Vahepeal peavad Iisraeli väed Bushi sõnul tõmbuma tagasi Palestiina aladelt , lõpetama uute asunduste ehitamise Läänekaldale ja Gazasse , taastama palestiinlaste vabadusliikumise ja lubama neil arendada oma majandust .
President lubas , et USA , Euroopa Liit ja Araabiamaad aitavad palestiinlastel parandada oma poliitilist ja majanduslikku süsteemi .
Bushi kõnest leidsid endale meeldivaid aspekte nii Arafat kui Sharon .
Arafat ütles , et Bushi kõne näitas tõsist jõupingutust edendada regioonis rahu , Sharoni büroo teatas , et " ehtsad reformid ja uus liider " teevad tee vabaks diplomaatilistele kokkulepetele .
Samas teatas palestiinlaste pealäbirääkija Saeb Erakat , et " Palestiina juhid ei tule Washingtonist langevarjudega " .
" Palestiina juhid valitakse otse palestiinlaste poolt , " sõnas ta CNNile .
Bush on esimene USA president , kes käib avalikult välja iseseisva Palestiina riigi idee .
Alates 2000. aasta septembrist , kui viimane Palestiina ülestõus algas , on lahingutes ja rünnakutes hukkunud 1422 palestiinlast ja 548 juuti .
Umbes 70 hukkunud palestiinlast on tapnud end enesetapurünnakutes ise .
