Ukraina näeb praegu mõnes mõttes välja nagu Eesti 1992. aasta suvel enne rahareformi .
Lennujaama rahavahetuspunktis anti dollarite vastu talonge meenutavaid otsekui paljundusaparaadist tulnud rahatähti , mille paljusus muutis ka kõige vaesema külalise hoobilt miljonäriks .
Kiievis ringi liikudes näed igal teisel sammul rahavahetuspunkti ning igal kolmandal panka .
Samal ajal valitseb sularaha tõsine puudus , mistõttu palgad on mitu kuud välja maksmata .
Sooja vett linnas pole ning krediitkaart on praktiliselt tundmatu suurus .
Lenini kuju Kreshtshatikul on asendunud hiiglasliku Coca-Cola reklaamiga .
Ainus odav asi kauplustes on ukraina viin , mis restoranides on küll asendunud kallite lääne napsidega .
Rahareform on nüüdseks Ukrainas lõppenud .
See polnud küll nii radikaalne , kui mõned ootasid .
Inflatsioon oli aga juba enne rahareformi langenud kuus alla ühe protsendi ning nii loodavad ukrainlased oma raha stabiilsena hoida .
Kerge neil ei ole .
Ukraina majandus on sügavas kriisis .
Välisinvesteeringuid on Ukrainas vähe , energiavõlg Venemaa ees on tohutu .
Sellele vaatamata on Ukraina täis optimismi .
Eriti selgelt on seda tunda Lääne-Ukrainas , mis on tuntud rahvusluse kants .
Muutunud on ka Kiiev .
Veel mõni aasta tagasi valdavalt venekeelne linn räägib nüüd hoolega ukraina keelt .
Mis aga veelgi olulisem : vaatamata mitte just kõige soodsamatele valimistulemustele on Ukraina asunud küllalt selgelt uuenduste teele .
Ida-Ukraina häältega presidendiks saanud Leonid Kutshma on ajanud Ukraina iseseisvust tugevdavat poliitikat ning võitnud enda poole mitmeid seniseid vaenlasi .
Kutshmad algselt toetanud kommunistidel aga lõi selline areng jalad alt .
Osavalt eri parteide vahel laveerides õnnestus Kutshmal ööpäev kestnud mammutistungil läbi suruda uus ning küllalt läänelikuks hinnatav põhiseadus .
Tasub näiteks mainida , et erinevalt nii mõnestki riigist ei keela uus põhiseadus välismaalasel osta maad , luues seega eelduse investeeringute tulekuks maale .
Mitmed Eestit 1992.a. tabanud probleemidki on Ukrainas 1996.a. samad .
Idakaubanduse kokkuvarisemine ja Venemaa poolt algav majandussõda on Ukraina pannud väga keerulisse olukorda .
Kuigi hiiglasliku gaasivõlaga loodetakse relvastusläbirääkimiste abil hakkama saada , on kaubanduse ümberorienteerumine Ukrainale ometi väga valus .
Analoogselt Eestile pole selgust ka Ukraina poliitilisel kaardil .
Kommunistid ei moodusta siin nii võimsat ja ühtset jõudu kui Venemaal , vaid elavad koos neid toetavate agraarerakondadega üle sügavat sisekriisi , mis toob ilmselt kaasa mitme vasakpartei moodustumise .
Pea iga Ukraina erakond süüdistab kõiki teisi koostöös allilma või KGB-ga ( tavaliselt mõlemaga ) ning peab vaid ennast korralikuks ja edumeelseks .
Kuid samasugune on ju pilt ka mujal .
Või oli mujal .
Eestile on Ukraina igal juhul oluline koostööpartner .
Eesti majanduslik ja poliitiline koostöö Ukrainaga on arenenud kiiresti .
Huvi selle vastu tunnevad mõlemad pooled .
Eestile on Ukraina iseseisvus garantiiks imperialistliku Vene impeeriumi taassünni vastu .
Nimelt on ilma Ukrainata impeeriumi raske ette kujutada .
Eesti on olnud Ukraina advokaadiks Läänes , selgitades selle riigi iseseisvuse tähtsust stabiilsusele kogu Euroopas .
Ukraina omalt poolt on Eestile osutunud tõhusaks abimeheks Vene propagandarünnakute tagasilöömisel .
Lõpetaksin veidi lõbusamas toonis .
Koos Ukraina suursaadikuga Brüsselis möödusime hiljuti Stockholmis Karl XII kujust .
Mu sõber vaatas seda nukralt ja ütles : “ Selle mehe kaudu oleme me jälle seotud .
Miks , pagan , pidi ta küll selle Poltaava lahingu kaotama ? ”
Loodame , et järgmisel korral läheb paremini .
