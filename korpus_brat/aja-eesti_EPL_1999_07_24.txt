Tänavusel peol rekordarv esinejaid ja külastajaid
Viljandi oli eile õhtul seitsmendast pärimusmuusikafestivalist osavõtjaid pilgeni täis - liikluses olid ummikud , käepaeltega pidulisi jagus kõigisse parkidesse ja muruväljakutele .
Esimene päev tõi kokku 4000 külastajat , mis on tervelt tuhande võrra enam kui eelmisel aastal .
" Varsti peame tõsiselt mõtlema hakkama , kas festivali saabki suurendada . "
möönis festivali pressisekretär Andri Maimets .
Maimetsa kinnitusel kasvab osalejate arv algusaegadest peale igal aastal umbes 20 protsendi võrra .
" Esimest korda osalejatest saavad reeglina traditsioonilised käijad , kes omakorda järgmiseks aastaks jälle uued külastajad kaasa võtavad , " kirjeldas ta .
Valdava enamiku pärimusmuusika festivali publikust moodustavad ekstravagantse välimusega noored .
Tallinlane Tõnu ( 23 ) oli peo ajaks lasknud oma soengusse lõigata ja värvida Eesti kaardi ning kinnitas , et folkfestival on tema jaoks aasta tippsündmus .
" Suvised plaanid tuleb ikka selle festivali järgi teha .
Kõigepealt tõmbab mind siia muusika .
Ma ei kujuta ette , kust korraldajad neid esinejaid leiavad - Venemaa sügavustest tuuakse bändid kohale , " rääkis ta vaimustunult .
Selle festivali ametlikku tantsu ingliskat õpetavad Ülle ( 22 ) ja Jaanika ( 21 ) on üritusel käinud pea igal aastal .
" Kõige ehedamad asjad on need , mida esitatakse ilma võimenduseta .
Kui hiiu kannel või viiul läheb juba mikrofoni , siis on teine asi , " rääkisid neiud asjatundlikult , " sama asi on Köömneaidas räägitavate muinasjuttudega - need on võrratud ! "
Nad pidasid folkfestivali mõneti alternatiiviks tantsupeole .
" Oleme nii-öelda folgi süles kasvanud , tantsinud paljudes ansamblites , omandanud selle kõik läbi kogemuste - tantsupeol ununeb tihti see ära , et tantsust tuleb mõnu tunda , " kõnelesid nad .
Pühapäevani kestev pärimusmuusika festival hõlmab lisaks 300 esineja kontserdile ka muinasjututundi , näputööringi , tantsuklubi , rahvamuusikakoguja ja pillilaata .
