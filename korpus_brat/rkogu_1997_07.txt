Austatud Riigikogu , asume meie tööajagraafiku läbivaatamisele ning selle kinnitamisele .
Ma usun , Daimar Liiv , et nüüd oleks sul kohane tulla oma selgitusega kolleegide ette .
Daimar Liiv .

Aitäh , lugupeetud juhataja !
Praegu tundub , et see 12-st 14-ni planeeritud vaheaeg tööks komisjonides ja lõunaks saabub reaalselt natukene varem ja võib-olla võiks ilma selleta hakkama saada .
Menetleme enne eelnõud ära ja siis vaatame , kas seda üldse vaja on .

Kas ma saan Daimar Liivi ettepanekust õigesti aru , et kui juhatus on teinud ettepaneku töötada täna kuni Vabariigi Valitsuse poolt esitatud päevakorra ammendumiseni , siis Daimar Liiv pakub välja üldse mitte vaheaega teha ?
Kas see on ettepanek ?
Tänan !
Juhatus on praegu esitanud teile variandi , kus meil oleks vaheaeg kella 12-st 14-ni .
Praegu on juhatuse ettepanek põhjendatud sellega , et meie komisjonid saaksid tööd teha , ja kui seda vaheaega ei tule , siis jääb komisjonide töö ka tegemata .
Mati Meos .

Tänan , härra esimees !
Kas võiks teha nii , et graafikusse jääb vaheaeg , aga tingimusega , et kui komisjonid ei vaja vaheaega , siis vaheaeg jäetakse ära ?

Seda tingimust on raske kirja panna , kuidas juhatus reageerib , milline komisjon palub vaheaega , milline mitte , kuidas me selle töö korraldame .
Me peame praegu oma töö planeerima ja selle ettepaneku täiskogus läbi hääletama , sest me kinnitame oma tööajagraafiku siiski hääletamise teel .
Kolleeg Jaanus Betlem .

Ma lisaksin ettepaneku , et komisjonid töötaksid pärast eelnõude menetlemist siin suures saalis .
Aitäh !

Kas ma saan õigesti aru , et komisjoni tööks oleks vaja aega ainult meie tänase päevakorra viimase punkti aruteluks .
See on siis 6. punkt , Vabariigi Valitsuse algatatud tulumaksuseaduse eelnõu teine lugemine .
Kas rahanduskomisjon ei avaldaks siin oma arvamust ?
Palun , Olev Raju !

Rahanduskomisjon istus koos pool kümme hommikul ja on oma otsuse teinud .
Ta ei vaja rohkem aega .

Siis on juhatajal veel kõigile üks küsimus .
Kas lugupeetud Riigikogu liikmed vajavad vaheaega selleks , et lõunatada ?
Üldine arvamus on see , et lõunavaheaega te ei soovi ja te ei soovi ka vaheaega komisjonide tööks ehk juhatuse ettepanek teha vaheaeg jääks sellisel juhul ära .
Kas ma saan õigesti aru ?
Endel Lippmaa .

Küsimus on vist vahepeal lahenenud .

Vist küll , aitäh !
Sellisel juhul , lugupeetud kolleegid , kas te aktsepteerite seda juhatuse ettepanekut , et me töötame oma erakorralisel istungjärgul 1. juulil kuni Vabariigi Valitsuse poolt pakutud päevakorra ammendumiseni ilma vaheajata ?
Kas võin sellise ettepaneku hääletusele panna ?
Austatud täiskogu , panen hääletusele meie päevakorra tööajagraafiku kinnitamise ilma vaheajata kuni Vabariigi Valitsuse poolt esitatud päevakorra ammendumiseni .
Palun hääletada !
Sellise tööajagraafiku kinnitamise poolt on 64 Riigikogu liiget , vastu on 3 , erapooletuid on 6.
Meie tööajagraafik on kinnitatud .
Me töötame ilma vaheajata kuni päevakorra ammendumiseni .
Ja nüüd järgnevalt meie päevakord .
Päevakorra projekt on , lugupeetud kolleegid , teile välja jagatud .
Lisaks on selle päevakorra projekti juurde üks lehekülg Vabariigi Valitsuse teksti , kus te näete , et Vabariigi Valitsus avaldab oma arvamuse kahe seaduseelnõu kohta , mille juhtivkomisjonid esitasid eile muudatusettepanekute tähtajaks 25. augusti - meresõiduohutuse seaduse eelnõu - ja 1. juuli - sadamaseaduse eelnõu .
Niisiis need päevakorrapunktid meil enam päevakorda ei kerki .
Kas on mingisuguseid teiepoolseid parandusi projektis esitatud päevakorra kohta ?
Proteste , ettepanekuid ?
Tundub , et ei ole .
Kas võin panna sellise päevakorra täiskogule kinnitamiseks ?
Austatud Riigikogu !
Panen hääletusele Vabariigi Valitsuse poolt Riigikogu 1. juuli erakorralisele istungjärgule esitatud päevakorra kinnitamise .
Palun hääletada !
Meie erakorralise istungjärgu päevakorra kinnitamise poolt on 56 Riigikogu liiget , vastu ei ole keegi , erapooletuid on 6.
Meie päevakord on kinnitatud .
Täpsustame tänast päevakorda .
Päevakorra esimene punkt on seaduseelnõu nr 583 , siin on Vabariigi Valitsus palunud anda kaasettekandeks sõna keskkonnajärelevalve peainspektorile härra Heiki Nurmsalule .
Päevakorra järgmine punkt on seaduseelnõu nr 608 , siin teeb kaasettekande põhiseaduskomisjoni liige kolleeg Mart Nutt ning Vabariigi Valitsus on palunud kaasettekandeks sõna anda Välisministeeriumi konsulaarosakonna õigusbüroo direktorile härra Leemet Paulsonile .
Päevakorra kolmas punkt on Vabariigi Valitsuse algatatud võlaõigusseaduse üldosa seaduse eelnõu , siin esineb kaasettekandega õiguskomisjoni esimees Daimar Liiv ning valitsuse poolt kaasettekandega Justiitsministeeriumi spetsialist härra Villu Kõve .
Päevakorra neljas punkt on seaduseelnõu nr 629 , Vabariigi Valitsuse poolt on palutud kaasettekandeks sõna anda Kaitsepolitseiameti vanemreferent härra Jaanek Voitkale .
Päevakorra viies punkt on seaduseelnõu nr 627 , kaasettekande teeb õiguskomisjoni liige Vootele Hansen ja kaasettekanneteks on palutud sõna anda Siseministeeriumi õigusnõunikule härra Kaljo Vainolale ning peaspetsialistile Lembit Eigole .
Meie tänase päevakorra viimane seaduseelnõu on nr 639 , siin on Vabariigi Valitsus palunud kaasettekandeks sõna anda Rahandusministeeriumi osakonnajuhatajale härra Andres Hundile .
Sellised oleksid juhatusepoolsed täpsustused ja täiendused .

Lugupeetud kolleegid !
Me võtame arutusele Vabariigi Valitsuse algatatud riigisaladuse seaduse eelnõu .
Alustame selle esimest lugemist ning ettekandeks palun kõnepulti siseminister Robert Lepiksoni .

Lugupeetud Riigikogu esimees !
Lugupeetud Riigikogu liikmed !
8. juunil 1994 Riigikogus vastuvõetud riigisaladuse seadus on üks nendest seadustest , millel ei ole pikka iga , vaatamata sellele , et seadust aasta tagasi nii-öelda remonditi .
Kiire edasiliikumine teel Euroopa Liitu ning pisut vaevalisem tee NATO-sse on lahutamatult seotud meie seaduste harmoniseerimisega Euroopa Liidu ja NATO õigusaktidega .
Uus riigisaladuse seadus on üks nendest seadustest , mis on seotud mitte ainult ühe , vaid mõlema liiduga .
Meie senise riigisaladuse seaduse mittevastavus NATO nõuetele on tekitanud tarbetuid takistusi ja lisasekeldusi julgeolekualase koostöö korraldamisel NATO struktuuridega , kas või näiteks ühisõppuste läbiviimisel ning infovahetusel teiste riikide ja rahvusvaheliste organisatsioonidega .
Eelnõu on koostatud Justiitsministeeriumi ja Siseministeeriumi ühise töögrupi poolt ja koostamisel on lähtutud NATO sellesisulistest nõuetest , samuti NATO ekspertide nõuannetest .
Alusena on kasutatud ka USA , Taani ja Rootsi vastavaid õigusakte .
Eelnõuga tutvusid hiljuti NATO eksperdid ning on selle sisuliselt heaks kiitnud .
Kehtiva seadusega võrreldes on uus mahukam ja regulatiivsem , sisaldades 38 paragrahvi eelmise 14 asemel .
Põhilised muudatused on järgmised .
Riigisaladus , sõltuvalt riigi julgeoleku vajadustest , klassifitseeritakse kolmetasemeliseks : täiesti salajane , salajane ja konfidentsiaalne .
Eelnõus on muudetud teabe riigisaladuseks tunnistamise ja salastamise korda .
Kui kehtiv seadus näeb ette , et teabe tunnistab riigisaladuseks ning salastatuse kestuse määrab Vabariigi Valitsus , siis eelnõu annab need õigused vastavalt salastatuse tasemele ametiisikutele , kes teevad otsuseid lähtuvalt teabe kaitse vajadusest riigi julgeoleku huvides .
Isikute ring on piiratud ning neile nähakse ette ka personaalne vastutus teabe alusetu riigisaladuseks tunnistamise eest .
Põhjalikult ja senisest erinevalt on reguleeritud riigisaladuse kasutamise küsimused .
Praegu eksisteerivate riigisaladuse kasutamise loa ning riigisaladuse kasutamise ja kaitsega seotud ametikohal töötamise loa asemel saab olema vaid üks luba , juurdepääsuluba , mis loomulikult jaguneb kolmeks vastavalt saladuse tasemele .
Oluliselt on piiratud isikute ringi , kellele on seadusega antud ametikohajärgselt õigus juurdepääsuks riigisaladusele .
Juurdepääsu korda karmistatakse seeläbi , et kuigi isikul on olemas juurdepääsuluba , kontrollitakse iga kord , kas tal on põhjendatud teadmisvajadus .
Rahvusvahelise koostöö huvides on teatud juhtudel vajalik lubada juurdepääsu riigisaladusele ka välismaalastele .
Eelnõus reguleeritakse ka need küsimused , sätestades välismaalaste juurdepääsuks salastatud teabele täiendavad tingimused , võrreldes Eesti kodanikega .
Seaduseelnõu seadusena jõustumisel kaob ära vajadus reguleerida mitmeid küsimusi Vabariigi Valitsuse tasandil , kuna need küsimused reguleeritakse juba seaduses .
Kuigi Vabariigi Valitsus peab kehtestama riigisaladuse kaitse , riigisaladuse säilitamise , kasutamise , edastamise ja vastavate teabekandjate hävitamise korra , riigisaladuse märgistamise korra ja nõuded eri teabekandjate märgistamiseks ning moodustama riigisaladuse kaitse komisjoni , annab seadus neis küsimustes valitsusele teatud piirid ette .
Seaduse jõustumine on kavandatud 01.
01. 1998 , et pärast seaduse vastuvõtmist jääks piisavalt aega seaduse täielikuks rakendamiseks vajalike Vabariigi Valitsuse õigusaktide väljatöötamiseks ja vastuvõtmiseks .
Samuti jääb riigisaladust valdavatel asutustel aega riigisaladuse kaitset ja juurdepääsu käsitlevate asutusesiseste juhendite väljatöötamiseks ning vajaminevate struktuurimuudatuste tegemiseks .
Eelnõu § 24 kohaselt peavad riigisaladust valdavad asutused looma täiendava ametikoha ( vähemalt vanemametnik ) riigisaladuse kaitse korraldamiseks ja riigisaladuse suure mahu korral ka eraldiseisva struktuuriüksuse või panema vastavad ülesanded olemasolevatele struktuuridele .
See oleks lühike ülevaade riigisaladuse seaduse eelnõust ja selle põhimomentidest , millele ma teie tähelepanu juhiksin .
Aitäh !

Tänan , härra minister !
Kas Riigikogu liikmetel on ettekandjale küsimusi ?
Kolleeg Valve Raudnask .

Aitäh , härra juhataja !
Lugupeetud minister !
Te rõhutasite juurdepääsuloa olulisust , see on § 17.
Kõik , mis siin kirjas on - et välisriigi luure- ja julgeolekuteenistuse mehed ei saa riigisaladusele ligi - , on väga arusaadav .
Aga 11. alapunkt ütleb , et ka maksujõuetu kodanik ei saa riigisaladusele ligi .
Kuidas see praktiliselt välja hakkab nägema , kas sellel , kes tuleb seda riigisaladust näha tahtma , peab olema tõend , et ta on maksujõuline , või kuidas ?

Aitäh !
Siin on kirjas , et juurdepääsuluba ei anta isikule , kes on kohtuotsusega tunnistatud maksujõuetuks .
Siin on püütud võimalikult täielikku nimekirja anda ja see on üks eeldustest , millega on võimalik inimest mõjutada või , ütleme , värvata .
See annab võib-olla eelduse riigisaladusele juurdepääsuloa andmisest keeldumiseks .
Majanduslik seis on ilmselt sellepärast siia sisse toodud .

Tänan !
Austatud härra minister , Riigikogu liikmetel teile rohkem küsimusi ei ole .
Kas valitsus loobub kaasettekandest ?
Aitäh !
Riigikogu-poolseks kaasettekandeks palun kõnepulti põhiseaduskomisjoni liikme Mart Nuti .

Lugupeetud härra esimees , lugupeetud Riigikogu liikmed !
Midagi olulist härra ministrile lisada ei ole .
Komisjon arutas nimetatud eelnõu 30. juuni istungil ja leidis , et nimetatud eelnõu on sellises vormis , mis võimaldab esimese lugemise läbi viia ja ka lõpetada .
Märgiksin ainult ühte aspekti , mille tõstatas komisjoni koosolekul härra Adams ja millega tuleb nõustuda .
Nimetatud seaduseelnõu vajab päris tõsist keelelist ülevaatamist ja võib-olla ka paragrahvide ulatuses korrigeerimist .
Kuid , nagu ma juba mainisin , see ei takista esimese lugemise lõpetamist .
Need parandused on võimalik teha esimese ja teise lugemise vahel .
Aitäh !

Tänan !
Kolleeg Lembit Arro .

Aitäh , lugupeetud juhataja !
Paragrahvis 12 “ Riigisaladusele juurdepääsu alused ” ütleb punkt 3 , et õigus juurdepääsuks kõigi tasemetega riigisaladusele on Vabariigi Presidendil , Vabariigi Valitsuse liikmel jne.
Tihtipeale on meil Vabariigi Valitsuse liikmed ametis võib-olla kõigest paar kuud ja pääsevad riigisaladusele ligi .
Kas komisjon ei ole arutanud ka sellist võimalust , et Riigikogu liikmetel oleks võimalus riigisaladustega tutvuda ?

Aitäh !
Veel ei ole .
Niisugused küsimused on esimese ja teise lugemise vahepealse arutelu teema .
Juhiksin ainult tähelepanu sellele , et Riigikogu on teatavasti valitud rahvaesindus , mis tähendab , et pääs Riigikokku ei ole suletud ka mitte ekstremistlike gruppide liikmetele juhtumisi , kui nad näiteks ei ole tegutsenud otseselt ega avalikult seadust rikkudes .
Aga kui on põhjust oletada , et nad tegelikult taotlevad põhiseadusliku korra likvideerimist vägivalla abil , siis selliste isikute puhul ei ole millegagi põhjendatud ligipääs riigisaladusele .
Ma julgeksin siinkohal märkida , et minu arvates ei ole põhjendatud ka presidendi , Vabariigi Valitsuse liikme ja kaitseväe juhataja või ülemjuhataja - ülemjuhataja on ainult sõjaolukorras teatavasti - automaatne juurdepääs riigisaladusele , sest riigisaladus peaks igale kodanikule kehtima ühtviisi ja kord peaks olema ühesugune .
Kui tekib küsimus , et näiteks üks valitsuse liige või Vabariigi President vajab riigisaladust oma tööks , siis on see väga mõistetav ja ta selle loa ka saab , kuid ma lähtun eeldusest , et nii president kui valitsuse liige on selles mõttes samasugune riigi kodanik , nagu iga teine .
Nii et ma ei pooldaks riigisaladuse automaatse ligipääsu laiendamist Riigikogu liikmele , vaid pigem selle piiramist ka näiteks Vabariigi Valitsuse liikmete suhtes .
Aitäh !

Tänan !
Kolleeg Toomas Alatalu .

Lugupeetud Mart Nutt , sinu väites on nüüd väikene vastuolu , sest kuna valitsus moodustatakse Riigikogu baasil , siis kui siia pääsevad ekstremistid sisse , siis saavad nad sama edukalt pääseda ka valitsusse .
Ma ei hakka siin tooma näiteid Euroopa riikide kohta , kus võib seda ka näidetega kinnitada .
Aga minu küsimus on järgmine .
Minu arvates peaks see seadus siiski ette nägema võimaluse , et vähemalt üks osa Riigikogu liikmetest , olgu need siis näiteks fraktsioonide esimehed , komisjonide esimehed või näiteks väliskomisjon tervikuna , peaksid siiski pääsema riigisaladuse juurde .
Milline on sinu arvamus ?
Aitäh !

Aitäh !
Riigisaladuse juurde võib pääseda iga isik , kellel on vaja riigisaladuse juurde pääseda , ja see toimub teatud protseduuri teel .
Küsimus on selles , kas mõned isikud peaksid ilma protseduurita riigisaladuse juurde pääsema või mitte .
Muide , kui sa viitasid vastuolule , siis sa vist ei pannud minu märkust tähele .
Ma rõhutasin just nimelt , et valitsuse liikmel ei peaks sellist automaatset pääsu olema juhul , kui Riigikogu liikmel seda ka ei ole .
Nii see tõepoolest on , et valitsuse liikmeks võib saada jumal teab kes , sest koalitsioone sõlmitakse vastavalt jõudude vahekorrale parlamendis , mitte vastavalt lojaalsusele riigi suhtes , see on täiesti selge .
Aga kujutame ette , et Eesti parlamenti valitakse Ovinbunduga ühinemise partei , kes saab näiteks 6 kohta , ja selle fraktsiooni esimees taotleb Eesti iseseisvuse likvideerimist ja ühinemist Ovinbundu vabariigiga - sa ilmselt ajaloolasena tead , mida Ovinbundu vabariik ajaloos tähendas .
Ma ei näe mingit põhjust , miks selline inimene peaks automaatselt riigisaladusele ligi pääsema .
Nii et ma arvan , et see ei ole põhjendatud , rõhuasetus on ikkagi sellel , et isik , kellel on vaja riigisaladusega tegelda , peab läbima protseduuri ja kontrolli ja tal peab see võimalus olema , aga samas peab olema garanteeritud , et ta vastutab , juhul kui ta kuritarvitab riigisaladust .
Aitäh !

Tänan !
Lugupeetud Mart Nutt , kolleegidel rohkem küsimusi ei ole , küll aga on juhatajal .
Milline on muudatusettepanekute esitamine tähtaeg , juhul kui esimene lugemine lõpetatakse ?

Aitäh !
Arvestades tormilist suve , pakub komisjon välja 25. augusti kell 13.

Tänan !
Austatud Riigikogu , juhtivkomisjon põhiseaduskomisjon on teinud ettepaneku seaduseelnõu nr 629 esimene lugemine lõpetada .
Teisi ettepanekuid laekunud ei ole , seega on esimene lugemine lõpetatud .
Muudatusettepanekud palun esitada põhiseaduskomisjonile 25. augustiks kella 13-ks .

Austatud Riigikogu , võtame arutusele Vabariigi Valitsuse algatatud lõhkematerjaliseaduse eelnõu .
Alustame selle esimest lugemist ning ettekandeks palun kõnepulti siseminister Robert Lepiksoni .

Lugupeetud Riigikogu esimees !
Lugupeetud Riigikogu liikmed !
Lõhkematerjaliseadus on üks nendest puuduvatest seadustest , mis meil peab olema enne Euroopa Liidu täisliikmeks saamist .
Käesolev eelnõu käsitleb lõhkematerjalina lõhkeainet , pürotehnilist ainet ning neid aineid sisaldavaid tooteid .
Nimetatud loeteluga on täpselt piiritletud ka lõhkematerjaliseaduse reguleerimisala .
Eelnõu käsitleb lõhkematerjalide valmistamist , müüki , töötlemist , komplekteerimist , taastamist , pakendamist , hoidmist , kasutamist , märgistamist , hävitamist ja vedu .
Seega sisult kõiki lõhkematerjali käitlemise tahke .
Vastava seaduse puudumise tõttu on sellealases tegevuses siiani lähtutud Vabariigi Valitsuse 1992. aasta määrusega kinnitatud lõhkematerjalide käitlemise eeskirjadest , mis on teatavas vastuolus hiljem vastuvõetud seadustega ( planeerimis- ja ehitusseadus , liiklusseadus , äriseadustik ) .
Samuti esineb lahknevusi , võrreldes lõhkematerjali rahvusvahelise klassifikatsiooniga .
Loomulikult ei tugine see Vabariigi Valitsuse määrus lõhkematerjaliseadusele , kuna siis polnud seda lihtsalt olemas .
Lõhkematerjali lubatakse eelnõu kohaselt tsiviilkäibesse siis , kui see on kantud Riiklikku Lõhkematerjaliregistrisse ning Tehnilise Järelevalve Inspektsioon on andnud lõhkematerjali alalise kasutusloa .
Tsiviilkäibesse ei lubata plastilisi lõhkematerjale , erandina on siiski lubatud kaitseministri loal .
Lõhkematerjali võib eelnõu kohaselt kasutusele võtta üksnes siis , kui see on läbinud laboratoorse kontrolli ja katselõhkamise ning vastab tsiviilkäibesse lubatava lõhkeaine ohuklassi ja sobivusrühma parameetritele .
Nõuetele vastavaks tunnistatud lõhkematerjali alalise kasutusloa väljastab Tehnilise Järelevalve Inspektsioon .
Lõhkematerjal ise aga kantakse Riiklikku Lõhkematerjaliregistrisse .
Lõhkematerjali valmistamiseks on nõutav tegevusluba , mille väljaandmise on eelnõu teinud Majandusministeeriumi kohustuseks .
Erandina annab lihtlõhkeaine valmistamise loa Tehnilise Järelevalve Inspektsioon , kui lihtlõhkeainet valmistatakse oma vajaduseks .
Loomulikult on tegevusloa saamiseks nõutav lõhkematerjale valmistava käitise olemasolu ning selle vastavus eelnõus sätestatud nõuetele .
Eelnõu näeb ette , et lõhkematerjali müügiks on nõutav tegevusluba .
Lõhkematerjali aga võib müüa isikule , kellel on lõhkematerjali soetusluba .
Neid lubasid väljastavad vastavalt Politseiamet ja prefektuurid .
Eelnõu sätestab nende lubade väljaandmise tingimused ja korra .
Eelnõu sätestab lõhkematerjali hoiustamise , hoidmise ja arvestamise nõuded , kusjuures lõhkematerjali ajutise ja alalise kasutusloa väljastab Tehnilise Järelevalve Inspektsioon .
Eelnõu 5. peatükk sätestab nõuded lõhkematerjali käitlemise ja käibe eest vastutavatele isikutele ning nende asendajatele .
Eelnõu näeb ette nende isikute atesteerimise Tehnilise Järelevalve Inspektsiooni poolt ning neile vastavasisulise tähtajalise tunnistuse andmise .
Eelnõu sätestab ranged nõuded nii vastutavate isikute hariduse , erialase staaži kui ka usaldatavuse osas .
Ette on nähtud ka juhtumid , mil tunnistus tühistatakse , näiteks ohutuseeskirjade rikkumise korral .
Tehnilise Järelevalve Inspektsiooni luba on nõutav lõhkematerjalide kasutamiseks , lõhketööde tegemiseks , lõhkematerjalide töötlemiseks ning ilutulestiku korraldamiseks .
Eelnõu sätestab ranged nõuded lõhkemeistrile ja lõhkajale ning neile kutsetunnistuse väljaandmise ja äravõtmise korra .
Lõhkematerjali veoeeskirju käesolev eelnõu ei sisalda , kuna neid käsitlevad veoliike reguleerivad seadused ning nende alusel antud õigusaktid .
Käsitlemist on leidnud lõhkematerjali autovedu koguses , mis ei ületa vabapiiriga määratut , ning üldiseks liikluseks suletud teel ja territooriumil .
Eelnõu sätestab juriidilise isiku vastutuse lõhkematerjaliseaduse rikkumise eest .
Ühtlasi näeb eelnõu ette rakendusaktide andmise Majandusministeeriumi poolt .
Seaduseelnõu koostamisel on kasutatud Saksa Liitvabariigi lõhkeaineseadust , Soome lõhkematerjalimäärust .
Seaduseelnõus esitatud lõhkematerjali klassifikatsioon on täielikult kooskõlas ohtlike veoste rahvusvahelise autoveo Euroopa kokkuleppe nõuetega ja Euroopa Liidu Nõukogu direktiiviga 93/15 5. aprillist 1993 “ Tsiviilkasutuses olevate lõhkematerjalide turustamis- ja järelevalvenõuete ühtlustamine ” .
See on põhiline , millele ma tahtsin juhtida teie tähelepanu , lugupeetud Riigikogu liikmed .
Aitäh !

Tänan , härra minister !
Kas Riigikogu liikmetel on ettekandjale küsimusi ?
Tundub , et ei ole .
Vabariigi Valitsus loobub kaasettekannetest .
Riigikogu-poolseks kaasettekandeks palun kõnepulti õiguskomisjoni liikme Vootele Hanseni .

Austatud esimees !
Austatud Riigikogu !
Eile arutas õiguskomisjon oma koosolekul eelnõu nr 627 - lõhkematerjaliseaduse eelnõu .
Komisjon leidis , et nimetatud eelnõu on vajalik ja piisavalt korralikul kujul esitatud , et seda menetleda Riigikogus , ning otsustas eelnõu esimesele lugemisele lubada .
Meelde võib tuletada , et Riigikogus on kaks korda arutelul olnud ja poolthäälte enamusega , aga mitte piisava poolthääle enamusega , vastu võetud eelnõud Vabariigi Valitsusele ettepaneku tegemiseks lõhkematerjaliseaduse eelnõu koostamiseks .
Nüüd mõningatest küsimustest , mis tekkisid komisjonis arutelu käigus .
Kõigepealt oli üks küsimus kaitseotstarbeliste lõhkeainete kohta .
Eestis nimelt valmistatakse praegu ette lõhkeainetööstust ja kui peaks tekkima vajadus , et meie Eesti tööstus hakkaks käitlema mingil viisil ka kaitseotstarbelisi lõhkeaineid , siis kuna antud eelnõu seda keelab ja ei sätesta selle korda , tekib küsimus , kas on mõni teine seadus selle kohta või lubada seda mingi ajutise normina näiteks selle eelnõu raames .
See on üks arutelu teema .
Tekkis ka küsimus , kui suur on lõhkeainete tegelik osatähtsus Eesti majanduses , ja meile anti teada , et Eesti Põlevkivi , kes tarvitab umbes 90% Eesti tsiviilotstarbelisest lõhkeainest , ostab seda praegu sisse 250 miljoni krooni eest aastas .
Samuti arutati ilutulestikuga seonduvaid küsimusi , et täpsemini sätestada need erinevused , millal pürotehnilisi tooteid võib tarvitada ilma eriliste lubadeta ja millal võib ainult spetsialist neid kasutada .
Arutati ka seda , et võib-olla peaks kriminaalkoodeksit täiendama sättega punaste rakettide väljalaskmise kohta , mis tähendab hädaolukorda ja võib Eesti panna Eesti-siseselt , aga eriti rahvusvaheliselt väga halba olukorda .
Praegu ongi jõutud niikaugele nagu tuntud muinasjutus karjapoisist , kes kutsub hunti ja kui lõpuks hunt tuleb , siis keegi ei usu seda .
Arutati ka seda , kas praegused normid katavad piisavalt selliseid juhtumeid , kui näiteks lõhkeaine käitlejal on küll käitlemisluba , aga ta tarvitab lõhkeainet , mis ei ole Eestis lubatud , ja kas peaks sätestama mingi vastutuse pürotehniliste huligaansuste eest .
Me teame , et 1933. aastal tarvitati paukherneid poliitiliste miitingute segamiseks .
Kas meil on mõni seadusesäte , mida võiks rakendada , kui näiteks keegi Riigikogu liikmetest otsustab segada Riigikogu istungit sel teel , et puistab siia haamri alusele paukherneid ?
Aga see oli mõtteaineks .
Mida siis komisjon otsustas ?
Komisjon otsustas kõigepealt lubada eelnõu täna esimesele lugemisele ja teeb ettepaneku esimene lugemine täna lõpetada .
Muudatusettepanekute tähtajaks pakume välja järgmise korralise istungjärgu töönädala neljapäeva , see on 11. september kell 12.
Ma hetkel ei oska öelda , kas see tähtaeg nõuab juhatuse luba või mitte .

Ei ole vaja .

Sellega ma lõpetaksin oma kaasettekande .

Tänan , Vootele Hansen , kolleegidel on küsimusi .
Arvo Sirendi , palun !

Suur tänu !
Ettekandes kasutati umbes kümme korda sõna “ lõhkeaine ” ja kolm korda sõna “ lõhkematerjal ” .
Mis on nende vahe ja kas ongi üldse õige kasutada sõna “ lõhkematerjal ” ?
Kuidas on lood teistes lähikeeltes , eriti läti ja leedu keeles ?

Läti ja leedu keele kohta ei oska ma midagi öelda .
Komisjonis olnud eksperdid teatasid , et nad on juhindunud Saksa ja Soome seadustest .
Komisjonis tekitas see ka küsimusi .
Nagu me teame , tõlgiti 1920-ndatel aastatel mateeria emaaineks .
Aga need on eesti keeles suures osas sünonüümid .
Praktilises elus pidi neid tarvitatama nõndaviisi , et lõhkeaine on konkreetselt see aine , mis plahvatab ilma hapniku juuresolekuta jne.
Aga lõhkematerjal on see , mille juurde kuuluvad juba mingid kapslid , detonaatorid , kestad .
Kui sõjandusest rääkida , siis lõhkeaine oleks trotüül , aga käsigranaat on juba lõhkematerjal .
Nii meile seda vahet seletati .

Aitäh !
Lembit Arro , palun !

Aitäh , lugupeetud juhataja !
Kas kustutamata lubi on ka lõhkeaine ?
Sellega saime väikesest peast päris kõvu pauke teha ja kala püüda .
See võib olla ohtlik , kui seda õigesti ei kasutata .
Kas selle pakendi peal ei peaks olema mingisuguseid hoiatavaid märke ?

Ma arvan , et kõikide selliste ainete puhul , mis võivad ootamatult käes plahvatada või millega saab mingit pürotehnilist efekti saavutada , võiks pakendil olla teatud hoiatused .
Me teame , et väga kergelt võib koduste vahenditega näiteks paukjoodi teha ja muud taolist .
Aga ma arvan , et see ongi arutelu teema selle eelnõu menetlemisel .
Siin on küll lihtlõhkeainena käsitletud ammooniumsalpeetrit ja muid taolisi kättesaadavaid vahendeid , aga võib-olla tuleks käsitleda ka lihtsaid pürotehnilisi vahendeid .
Seda tuleb ilmselt arutada teise lugemise ajal.

Tänan !
Lugupeetud Vootele Hansen , küsimusi rohkem ei ole .
Austatud Riigikogu !
Juhtivkomisjon õiguskomisjon on teinud ettepaneku seaduseelnõu nr 627 esimene lugemine lõpetada .
Teisi ettepanekuid laekunud ei ole ja sellega on seaduseelnõu esimene lugemine lõpetatud .
Muudatusettepanekud palun esitada 11. septembriks kella 12-ks õiguskomisjonile .
