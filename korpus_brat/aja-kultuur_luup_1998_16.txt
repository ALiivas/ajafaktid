Ingliskeelse kirjanduse parima saja romaani loendit võib üksnes aktsepteerida ja kommenteerida .
“ The Modern Library ” toimetus otsustas hiljuti lasta kümnel kolleegiumiliikmel , kelle hulgas tuntumatest nimedest ameerika kirjanikud William Styron , Gore Vidal ja inglise naiskirjanik A. S. Byatt , koostada nimekiri “ Sada parimat ingliskeelset romaani ” .
Valitud 450 tiitlist klapitati korduvate hääletamiste ja ümberhääletamiste teel pingerida .
Nimekiri on kõrgkirjanduse ja kirjanduslooliselt oluliste menuromaanide segu .
Igal juhul on õigustatud küsimus , et kui see ja see on sees , siis miks pole nende kõrvale mahtunud , näiteks , John Galsworthy , Thomas Wolfe , I. B. Singer , Doris Lessing , Bernard Malamud , Patrick White , Gore Vidal , Truman Capote , John Barth , John Updike , Toni Morrison , Thomas Pynchon ?
Puudujate rida võib pikendada ja teisiti koostada .
Pakutud tipp-100 hõlmab ühte perioodi ingliskeelse romaani pikast ajaloost .
Conradi “ Lord Jim ” on ilmunud 1900 , Kennedy “ Ironweed ”
1983. Veel paar teost on seitsmekümnendate lõpust , kaheksakümnendate algusest , aga sellegipoolest võib öelda , et sõelutud on siiski 20. sajandi kolme esimest veerandit .
Kolm kirjanikku ( Roth , Naipaul , Doctorow ) on praegu veel alla seitsmekümne , teised selle maagilise piiri ületanud ja oma elutöö kas lõpetanud või lõpetamas .
Üks erand kummastab toda seltskonda - 1947 sündinud Rushdie .
Eelistus näikse langevat sajandi esimesele neljale kümnendile kerge ülekaaluga inglastele .
Kuivõrd valiku põhimõte tundub olevat võtta nimekirja eelkõige romaane , mis on jätnud märgatava jälje kirjasõna arengule ja lugeja maitse kujundamisele , võinuks Teise maailmasõja järgse - eriti ameerika - kirjanduse osatähtsus olla mõnevõrra suurem .
Silma torkab sotsiaalsete või koguni ühiskonnakriitiliste romaanide rohkus .
Ma ei oska öelda , kas need kuuluvad nimetatud zhürii lemmikraamatute hulka või on pendel taas liikumas kolmekümnendate või kuuekümnendate aastate sotsiaalerkuse poole .
Esimese kümne hulgas on kolm inglast ( Joyce , Huxley , Lawrence ) , neli ameeriklast ( Fitzgerald , Faulkner , Heller , Steinbeck ) , üks Venemaal ( Nabo-kov ) ja üks Ungaris ( Koestler ) sündinu .
Algus on iseloomulik kogu nimekirjale .
Siin on kaks suurkuju ( Joyce ja Faulkner ) , kellest ei saa üle ega ümber ükski 20. sajandi maailmakirjanduse käsitlus .
Siin on kolm silmatorkavalt andekat ja tõsiseltvõetavat sõnataidurit ( Lawrence , Fitzgerald , Nabokov ) .
Ja siin on neli mõjukat ning tarvilikku kirjanikku , kellest Steinbeck vaatab inimese olemist sotsiaalkriitiliselt , Koestler läbi väärastunud ideoloogia prisma , Heller absurdikomöödiana ja Huxley antiutoopiana .
Säärane segipaisatud kolmikjaotus kordub hiljemgi , nii et järjekorranumbrile ei pruugi väga suurt tähelepanu osutada .
Ajaviitelektüür puudub , kuigi tunnustust leiavad mitmed omaaegsed bestsellerid .
Ma ei tahaks ühtegi teost “ kõlbmatuna ” maha tõmmata , kuigi hea meelega asendaksin kas või kuni neljandiku mõne teise autori või romaaniga samast perioodist .
Kirjanikke on ühtekokku seitsekümmend viis .
Nelja romaaniga on esindatud Conrad , kolmega Joyce , Faulkner , Lawrence , Forster , James , Waugh , kahega Fitzgerald , Nabokov , Huxley , Orwell , Dreiser , Bellow , Ford , Hemingway , Wharton , Naipaul .
Eesti keeles on sajast romaanist ilmunud nelikümmend üks ( lähiaastatel , nii palju kui kolleegide kavatsusi tean , võib lisanduda veel vähemalt pool tosinat ) .
Valitud kirjanikest tunneme nimetatud romaani järgi kolmekümmend kolme , mõne teise teose järgi seitsetteist .
Kuidas 21. sajand saab tollesse tipp-100-sse suhtuma , ei oska ennustada , aga samas ei ole mul tõsiseid kahtlusi , et pooled või veel rohkem neist jäävad pikaks ajaks esindama 20. sajandi ingliskeelse romaani kõrget taset .
