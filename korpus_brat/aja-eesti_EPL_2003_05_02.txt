TALLINN , 2. mai ( RFE ) - Laupäeval toimuv Noorte Mõõdukate kongress plaanib noormõõdukate senise nime vahetamist , et selgemini rõhutada erakonna sotsiaaldemokraatlikku olemust .
Nimemuutmist ja enese selgemat määratlemist pooldavad ka Mõõdukate piirkondlikud juhatused .
Mõõdukate konservatiivsem tiib eesotsas erakonna esimehe Ivari Padariga eelistab aga nimevahetusele erakonna sisulist tugevdamist .
Ebaedu möödunud valimistel on pannud erakonda Mõõdukad muuhulgas kaaluma nimevahetust , et madalseisust välja tulla ja oma eesmärke selgemalt teadvustada .
Selle sooviga tuli esmalt välja Mõõdukate Põlva piirkond , mis pooldab nime Sotsiaaldemokraatlik Erakond .
Nimevahetust on asunud toetama ka Tartu piirkond , mis tahab panna Mõõdukate uueks nimeks Tööerakond .
Tartu piirkonna esimehe Tõnu Intsu sõnul aitaks see erakonda selgemini määratleda .
" Mõõdukate nimi ei ole kunagi olnud eriti hea nimi .
Küsimus selles , et " Mõõdukad " , aga mille suhtes mõõdukad ?
Tõsi , päris kaua aega on see kaubamärk elanud oma iseseisvat elu ja Mõõdukate erakonda on peetud ajakirjanduse ja üldsuse poolt üldiselt sotsiaaldemokraatlikuks erakonnaks , aga nimi Tööerakond avaks meie sisu paremini , " ütles Tõnu Ints Raadio Vaba Euroopale .
Mõõdukate erakonna konservatiivsem tiib eesotsas erakonna esimehe Ivari Padariga ei pea nimemuutust hetkel aktuaalseks ja soovib keskendudada pigem sisulisele tööle .
Padari arvates võiks seda teemat kaaluda ehk alles aasta pärast :
" Ma arvan , et see on selline suurem töö kui lihtsalt vormi vahetus .
Ma loodan , et me suudame järgneva aasta jooksul teha õige palju sisulist tööd , et täpsustada oma programmilisi ja põhikirjalisi eesmärke ning analüüsida Eesti sisepoliitikat ja meie kohta seal .
Ma arvan , et sellega koos võime siis analüüsida ka nimevahetust . "
Nimemuutuse suhtes skeptilise Andres Tarandi arvates tekitab kriis alati olukorra , kus hakatakse tegelema teisejärguliste probleemidega .
" Kui on niisugune madalseis , siis kasvab teatavasti erakonna liikmete närvilisus .
[ Seda ] sellepärast , et unistused ja eesmärgipüstitused on olnud teised kui on realiseerunud .
Ja siis hakatakse tihtilugu otsima igauguseid asendustegevusi , " sõnas Andres Tarand Raadio Vaba Euroopale .
Vaatama Mõõdukate konservatiivsema tiiva vastuseisule , soovivad Noored Mõõdukad nimemuutuse ikkagi teoks teha ja alustada esmalt iseendast .
Noorte Mõõdukate teabetoimkonna esimehe Jaak Juske sõnul valitseb ühiskonnas ootus ja vajadus tugeva vasakjõu järgi ja tema arvates saab seda ootust täita vaid Mõõdukate erakond :
" Noored leiavad , et erakonna nimes tuleks sotsiaaldemokraatlik maailmavaade jõulisemalt välja tuua ja sellepärast tahavadki siis noored näidata eeskuju ja muuta oma nime esimesena . "
Noorte initsiatiiv jõuab enam kui tõenäoliselt ka erakonna suurkogule 10. mail , kus seni siseringis meeled kuumaks kütnud debatt jõuab ka laiema avalikkuse ette .
Andres Tarandi arvates on Mõõdukate kõhklused seoses sotsiaaldemokraatia rõhutamisega seotud asjaoluga , et seda mõistet seostatakse jätkuvalt sotsialismiga ja seetõttu võivad valijad nende erakonna eesmärke vääriti mõista .
Tarandi arvates on sotsiaaldemokraatial Eestis nõrk alus ja vähene toetus .
Selle põhjuseks peab ta töötajate vähest organiseeritust ja ametiühingute nõrkust .
