Eesti Päevalehe ajakirjanik Ivar Soopan sattus täna Liibanonis Hizbollah' liikmete kätte , kes teda ligi tund aega keldris kinni hoidsid .
Eile pommitas Iisrael Lõuna-Beirutis asuvat Hizbollah' peakorterit ning Soopan püüdis pääseda Beiruti kesklinnast umbes kolme kilomeetri kaugusele jäävat piirkonda pildistama .
Veel eile ei olnud ükski taksojuht nõus teda Lõuna-Beirutisse viima , kuid täna õnnestus üks julge siiski leida .
Tegu oli Hizbollah' pooldajaga , kuna enamus Lõuna-Beiruti elanikest on kõik Hizbollah' valijad ja toetajad .
Auto viis Soopani linnapiirile , kuid sealt edasi tuli tal siiski jalgsi minna .
Inimeste arglikkus tulenes ilmselt raadiost kõlanud kuuldustest , et Hizbollah oli pommitanud Iisraeli alasid ning nüüd oodati järjekordset vastulööki .
" Läksin jalgsi edasi ning pildistasin purustatud viadukti , maju ning bensiinitanklaid .
Terve linn oli tühi , elanikud lahkusid juba kümne päeva eest .
Nüüd oli näha vaid erariietes raadiosaatjatega patrullivaid Hizbollah' mehi , " kirjeldab Soopan .
Varsti tulid kaks rolleritega meest ning tahtsid ära võtta fotoaparaati , uurides samal ajal , miks Ivar seal on ning palusid ka dokumente .
Kuna Ivar oli oma käigust eelnevalt teavitanud tuttavat Hizbollah' pressiesindajat Hussein Nabulsit , andis ta meestele hoopis oma mobiiltelefoni ning palus Nabulsile helistada .
Pärast telefonikõnet ning kontrollimist lasti mees minema .
Täpselt sama kordus veel üks kord , taas aitas hädast välja telefon Nabulsi numbriga .
" Ringi liikudes vilgutasid vastutulevad autod mulle tuledega ning andsid signaali .
Ilmselt hoiatati kardetud pommirünnaku eest , " kirjeldab Soopan .
" Tavaliselt antakse raadiosaatjatega tegelikult ka kohe hoiatus , kui Iisraeli lennukeid on nähtud tulemas üle Lõuna-Liibanoni piiri .
Inimestel on siis aega varjuda . "
Peagi peatus kummide vilinal Ivari kõrval valge auto ning juht hüppas välja .
Auto tagaistmel oli näha nelja pearätikutega tüdrukut .
Mees kiskus Ivaril fotoaparaadi käest ning koti seljast , haarates seejärel oma raadiosaatja .
Seletuste peale , et antud piirkonnas on luba liikuda , käskis mees tal vait olla .
Kui Soopan taaskord oma telefoni ulatas , et Nabulsile helistada , visati see vaid auto esiistmele .
Juht avas hoopis pagasiluugi ning andis käega märku sisse ronimiseks .
" Mul hakkasid käed värisema , sain aru , et seekord ilmselt nii lihtsalt enam ei lähe . "
Õnneks jõudsid kohale kaks raadiosaatja teel kutsutud rolleritega patrulli , kes veidi paremini ka inglise keelt valdasid .
Järgnesid taas seletused ning soovitus helistada Nabulsile .
Sellest hoolimata korjasid mehed Ivarilt ära kõik ta isklikud asjad , k.a raha ja dokumendid , ning panid ta rolleri tagaistmele .
Sõideti kvartali vahele , ühe elumaja all paiknevasse garaaži , kus oli üks magamiskoht , mille peale Ivar visatigi .
" Püüdsin küll öelda , et nad peavad helistama Nabulsile , kuid nemad hakkasid uurima telefoni kõneregistrit , kus lisaks Nabulsi numbrile oli helistatud ka Päevalehe töötajale ning ühele kohalikule tuttavale .
Vaatasid isikutunnistusi , küsisid Eesti kohta , uurisid , miks ma üksi olen ning kes mulle loa on andnud , " kirjeldab Soopan .
" Istusin seal keldris umbes tund aega , kuid mehed olid tegelikult väga viisakad .
Tõid mulle vett , kuna hetkel on siin umbes 37-38 C sooja .
Mind rahustati , et kõik saab korda .
Terve aja suhtlesid nad ka araabia keeles oma raadiosaatjatega . "
Lõpuks tuli üks mees ning helistas Ivari telefoniga ka Nabulsile .
Pärast pikka vestlust anti hoopis käsk viia Ivar plahvatuspaikadesse , et tal oleks võimalik purustustest pilte teha .
" Mind pandi taas rolleri selga ning nii me siis sõitsime koos ühe Hizbollah' mehega mööda Lõuna-Beirutit , peatutes igal pool vaid korraks , kuna kardeti ikka rünnakut .
Mitu korda peeti meid ka kinni , et minu kohta uurida , kuid lõpuks viis ta mind šiiitide linnaosa piirile , kust sain juba suvalise autoga kesklinna tagasi sõita .
Käed värisevad endiselt . "
