Paljud kunstnikud on " omal ajal " teinud tellimustöid nõukogude riigile ja tema asutustele .
Nüüd on justnagu oma riigi huvi nendegi vastu kadunud .
Uute omanike , " pärijate " jaoks pole vanal enam väärtust või ei näi see sobivat uue maailmavaatega .
Kirjutama ajendas maalikunstnik Jüri Arraku avastus , et tema maalid endise Kirovi näidiskalurikolhoosi kalakauplusest ( Vanaturu 1 ) on kadunud .
Kalapoe asemel on seal nüüd restoran .
Lugu on veerenud sinna-tänna , hargnenud ühest instantsist teise .
Kunstnik näeks hea meelega oma maale uuesti vanal kohal .
" Mul on väga kahju , et nad kaotati kohast , kuhu nad maalitud olid .
Nad sobisid sinna , Leila Pärtelpoja kujundatud ruumi ja sobiksid minu arusaamist mööda praegugi , on seal kohvik või kõrts .
Ma ei taha neid ju endale , ei soovi kompensatsiooni , " seletab Jüri Arrak , et teda mitte valesti ei mõistetaks .
Arraku ja Kirovi kolhoosi vahelises lepingus 1987. aastast seisab kirjas , et teostatavad viis maali eksponeeritakse selle kalakaupluse seintel .
Autori- ja omandiõigus ei kattu
Kunstniku ja Eesti Kunstnike Liidu palvel on asja uurinud nii Eesti Autorite ühing ( EAü ) kui ka Kesklinna valitsuse juristid .
Võimaluse kohta neid sealsamas taaseksponeerida arvab EAü jurist Anne-Ly Hussar , et Arrakul ei saa olla pretensioone nende kunstiteoste edasisele saatusele , sest nad on juba kord müüdud .
Maalide tagasiasetamise nõue ei leia autoriõiguse seaduses põhjendust .
" Autoriõigus ja omandiõigus ei pruugi alati kattuda , " põhjendab Hussar .
" Omandiõigus nendele füüsilistele tükkidele - viiele õlimaalile kuulub Kirovi kolhoosi õigusjärglasele AS Ektonile ning keegi ei saa siin käskida-keelata . = Mis puutub mainitud lepingupunkti , siis seoses edasirentimisega on kalapood sealt kaotatud .
1987. aasta lepingus ei olnud loomulikult midagi selle kohta , mis sel juhul maalidest saab .
Eelnimetatud punkti täitmine on võimatu .
Ainsa väljapääsuna probleemist nimetas Hussar mõistmist ja kokkulepet poolte vahel .
" Et see ruum on olemas , see on muidugi juhus , s.t antud üksijuhtumi tingimus , " ütleb EAü tegevdirektor Kalev Rattus .
" Mis siis , kui ruumi poleks ?
Sellisel juhul ei saaks seda argumenti kasutada . "
Nii on teostamatu Arraku ettepanek , et linn need maalid ( sund ) eksponeeriks .
Maja kuulub , tõsi küll , linnale .
Ruumi , mille tarbeks need kunstiteosed loodi , rentis Kirov linnalt .
" Neid maale pole linn kunagi omanud . õigusjärgluse põhjal on need nüüd üle antud Ektonile , " ütleb Tiina Kink Kesklinna valitsusest .
Juriidiliselt puudub linnal alus teha oma rentnikule ettekirjutusi maalide eksponeerimise suhtes .
Iseasi on , kas linn ehk peab vajalikuks säilitada maalid linnale ja need välja osta , võib ju nimetada neid ikkagi kultuuriväärtuslikeks .
Kust algab ajalugu ?
" Ainuüksi tõstmine kunstimälestiste staatusse maale ei päästaks , " on Tiina Pikamäe Eesti Riiklikust Muinsuskaitseametist pessimistlik - ehk vaid käsitlemine ruumi osana , mis ise oleks tunnistatud kunstimälestiseks .
Kunstimälestiste uuesti arvelevõtmise protsess käib , praeguse seisuga pole seda paraku nimetatud viis maali ega Leila Pärtelpoja sisekujundus .
Siit koorub laiem küsimus , milliseid lähimineviku taieseid peaks määratlema kunstimälestisena .
See on probleemiderohke , ühest küljest on kogu lähiminevik justkui häbimärgiga .
Ka näib petlikult , et lähimineviku kunstiväärtuste üle otsustamiseks on veel aega .
Tagantjärele on hea teada , et varakult muret tundes oleks võinud taotleda ruumi kuueks kuuks kaitse alla võtmist , mille jooksul eksperdid oleksid andnud oma hinnangu ja reglementeerinud ümberkorraldused , selgitab Tiina Pikamäe .
Kuid Riiklikul Muinsuskaitseametil on tööd kuhjaga Eesti väikelinnades .
Tallinna linnal on aga oma muinsuskaitseamet , kus on selge sõnaga teada antud , et Tallinna Muinsuskaitseamet pole kunagi pidanud nüüdisaegsete kunstiväärtuste muinsuskaitse alla võtmist vajalikuks .
Kalevi söökla seinamaaling
Säärastest keerulistest juhtumitest , millega Riiklikul Muinsuskaitseametil Tallinnas on tulnud kokku puutuda , nimetab Tiina Pikamäe Kalevi kommivabriku sööklat , kus asus 70-ndate suurim seinamaaling Eva Jäneselt .
" Kalevi puhul saime interjööri täielikult üles pildistada - vähemalt fotodes on tollane säilitatud .
Ruumilahendus on meil plaanidena olemas . "
Nii saab ruumi tahtmise korral rekonstrueerida .
Kuid keegi ei saa keelata , kui omanik soovib ruume ümber teha .
" Iga firma taga on juristid , kes tunnevad muinsuskaitseseaduse nõrku kohti , " ütleb Pikamäe .
Arraku maalide juhtum pole erand , näiteid leiab üle terve Eestimaa .
Eri poolte soovidest võib aru saada , kiiret lahendust ei paista .
