ERA Panga pankrotihaldur Jaak Annus prognoosis eilsel võlausaldajate üldkoosolekul tavahoiustajatele , et nad teenivad jaotistena umbes 100 miljonit oma kokku 300 miljoni krooni suurusest nõudest panga vastu .
“ Umbes kolmandik on see , mida võiks loota , ” ütles Annus eile õhtul .
Tema sõnul ei ole siiski välistatud , et juhul kui panga endine omanik Andres Bergmann ja temaga seotud firmad võidavad kohtus pankrotipesa , võib võlanõuete kogusumma kasvada kuni saja miljoni krooni võrra .
Sellise stsenaariumi käivitudes saaks viienda järgu võlanõude eest tagasi neljandiku panka jäänud rahast .
Pangal on praegu käsil 30 nõuetega seotud kohtuvaidlust .
ERA Panga vastu esitatud tunnustatud nõuete kogusumma on küll 322 miljonit krooni , aga sellest 22 miljonit moodustavad maksuameti ja hüvitusfondi eelisjärjekorras rahuldatavad nõuded .
Annuse sõnul on pankrotipesa müünud maha osa laenuportfellist , pangale on kätte jäänud veel 11 miljoni krooni ulatuses hästitoimivaid pikaajalisi laene ning lisaks osa niinimetatud neljanda järgu laene , mis on seotud kohtuvaidlustega .
Pankrotivara müügiga on haldurid tänaseks reaalse rahana deponeerinud veidi üle 100 miljoni krooni .
