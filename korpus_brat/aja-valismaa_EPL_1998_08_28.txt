Liibüast pärit kahtlusalused võivad aasta pärast astuda Haagi kohtu ette
Aasta pärast võivad Hollandis kohtu ette astuda kaks liibüalast , keda süüdistatakse 1998. aastal Šotimaal Lockerbies toimunud lennukikatastroofi korraldamises , milles hukkus 270 inimest .
USA ja Suurbritannia teatasid esmaspäeval , et on nõustunud Liibüa sooviga korraldada kohtuprotsess " neutraalses kolmandas riigis " , ja pakkusid selleks Hollandit .
Liibüa võttis kaks päeva hiljem pakkumise vastu ja kinnitas , et on nõus kahtlusalused kohtule välja andma , et lõpuks vabaneda riiki peaaegu seitse aastat rõhunud sanktsioonidest .
Järgmine samm tuleb astuda ÜRO julgeolekunõukogul , sest muutmist vajavad resolutsioonid , mille järgi kohus pidi toimuma kas USA-s või Suurbritannias .
Suurbritannia välisminister Robin Cook kinnitas , et juhul kui Liibüa annab kahtlusalu-sed kohtule üle , toetab London Liibüa vastu kehtestatud sanktsioonide tühistamist .
Kui kõik läheb plaanipäraselt , peetakse kohut Haagis Šoti seaduste järgi ja istungit juhivad Šoti kohtunikud .
Kahtlusaluste süüdimõistmise korral tuleb neil karistus kanda juba Briti vanglates .
Seni on kahtlusalused kõik süüdistused tagasi lükanud .
Advokaat optimismi ei jaga
Šoti advokaadi Alistair Duffi sõnul ei ole tema kaitsealused Abdel Basset Ali Mohamed al-Megrahi ja Lamen Khalifa Fhimah veel isiklikku nõusolekut Liibüast lahkuda andnud .
" Palju , palju asju tuleb veel enne läbi vaadata , kui me oleme suutelised otsustama , kas pakkumine sobib või mitte , " ütles Duff .
Advokaadi arvates on eesolev töö nii mahukas , et kohtusse jõuab asi heal juhul aasta pärast .
Ameeriklaste ja brittide nõudmisel kehtestas ÜRO 1992. aastal Liibüa-vastased sanktsioonid , sest Tripoli keeldus kahtlusaluseid lääneriikidele loovutamast .
Sanktsioonid keelasid rahvusvahelise lennuliikluse ja relvamüügi , külmutati arved välispankades ja peatati Liibüa naftatööstuse varustamine teatud liiki seadmetega .
ÜRO julgeolekunõukogu võib peagi vastu võtta otsuse , millega kahtlusaluste väljaandmisel vabaneb Liibüa sanktsioonidest .
Kõige rohkem ajab julgeolekunõukogu segadusse Liibüa üleeilse avalduse üldsõnalisus .
Avaluses öeldakse , et " Liibüa toetab arengut USA ja Suurbritannia seisukohtades " .
" Kui see peaks tähendama , et Liibüa kavatseb loovutada kaks kahtlusalust Hollandile , tuleb seda pidada positiivseks arenguks , " ütles Valge Maja esindaja James Foley .
Võrdlus tänasega
Lockerbie juhtum sarnaneb paljus praeguse olukorraga , kus terroristide pommirünnakutele USA saatkondade vastu vastasid Ühendriigid raketirünnakutega Sudaani farmaatsiatehasele ja väidetavale terroristide treeningbaasile Afganistanis , millele omakorda maksti kätte pommiplahvatusega Kaplinnas , Ameerika restoraniketti kuuluvas asutuses .
Enam kui kümne aasta eest sai kõik alguse ühest baarist Lääne-Saksamaal , kus pommiplahvatus nõudis kahe USA sõduri elu .
Sellele vastas Washington õhurünnakuga Tripolile , milles hukkus Liibüa riigijuhi Muammar al-Kaddafi tütar .
Siis suurendasid terroristid panuseid ja 1988. aasta jõulude eel plahvatas Ameerika lennukompaniile Pan Am kuuluvas lennukis pomm .
Väidetavalt Liibüast pärit terroristide käe läbi hukkus 270 inimest .
