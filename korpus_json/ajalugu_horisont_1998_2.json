{"text": "Eesti vaimsest vanavarast on Kalev ja Kalevipoeg silmapaistvamad kujud , kes “ Kalevipoja ” kaudu on omandanud keskse koha meie kultuuriloos .\nNimitegelased ise on aga jäänud väga hämaraks ning hõljuma ebamäärasesse aega ja ruumi , kuigi enam kui 100 aastat on nende päritolu andnud mõtteainet folkloristidele , keeleteadlastele ja paljudele asjahuvilistele .\nVastust on otsitud peamiselt Kalevi nime etümoloogiast , veenvat selgitust see aga andnud ei ole .\nJa ega nime etümoloogia pruugigi olla seotud nähtuse olemusega - eriti kui tegu inimtegelase nimega .\nKalevis on nähtud ka Kalevipoja rööpnime .\nKuigi rahvapäraselt need tegelased vaid osaliselt kattuvad , ei ole folkloristid neid enamal juhtudel tahtnud eristada .\nOmeti on meil tegemist kahe meesfiguuriga .\nJuba üksi nimi Kalevipoeg eeldab Kalevi-nimelise isa olemasolu .\nVeel järeldub siit isa Kalevi laiem kuulsus ja tuntus - isegi sedavõrd määrav , et see poja pärisnime on varju jätnud .\nNäiteks : Vana Kalev oli vägev valitseja üle maa ja mere ( Faehlmann , 1839 ) või Isa saatis Kalevipoja Virusse kuningaks ( ERA , Haljala ) .\nKolõvan - Kalev\nKogu Kalevit puudutava rahvaloomingu ja ürikute seas leidub õigupoolest vaid üksainus geograafiliselt ja ajaliselt dokumenteeritud pidepunk , millele kindlalt toetuda - Kalevi nimest tulenev muistse Tallinna paralleelnimi Kolõvan vene ürikuis .\nSelle vanim ülestähendus pärineb 1222. aastast ja nimi oli Venemaal kasutusel 18. sajandi alguseni .\nTeatud tõenäosusega sekundeerib eelnevale veel araabia geograaf Idrisi 1154. aastast pärinev lühike kirjeldus ühest Läänemeremaade linnast , mille nimi araabiakeelsest kirjapildist dešifreerituna võiks kõlada Kaleweny ja mis lubab end samastada Tallinnaga .\nKui lisada , et eesti rahvapärimus seostab Kalevite tegevust Tallinnaga sagedamini kui ühegi teise paigaga , võime põhjendatult küsida : miks ja millal see seos tekkis ?\nMillist osa etendas muistses Tallinnas müütiline Kalev ?\nMees , kelle nimest on saanud linnanime sünonüüm , pidi kahtlemata etendama silmapaistvat rolli .\nJa veel : kas Tallinna varasem ajalugu võiks heita valgust selle nime või tegelase taustale ?\nPikemalt “ Horisondi ” trükinumbris .\nLisaks arheoloogiaprofessor EVALD TÕNISSONI kommentaarid , milles on muuhulgas öeldud :\nU. Torrol on täielik õigus küsida arheoloogidelt ja muinsuskaitsjatelt aru Tallinna varasema ajaloo ja asustuse kohta .\nTa tunnetab väga selgesti ohtu , et alanud ehitusbuumi käigus rändab prügimäele suur osa veel sellestki , mis Tallinna muistsest kultuurkihist on säilinud .\nKahjuks on muistse kultuurkihi vedamine prügimäele kestnud juba aastakümneid .\nTeadusele on sellest pudenenud üsna vähe informatsiooni .\nNii ongi juhtunud , et Tallinna tekkimisest kõneldes tuleb üha meenutada peaaegu poole sajandi taguseid Osvald Saadre ja Susanna Tarakanova kaevamisi Toompeal ja Raekoja platsil , otsekui oleks pärast seda Tallinna uurijatele aeg seisma jäänud .\nIkka ja jälle jutustame ümber ammutuntud oletusi , kuni hakkame neist mõnda isegi tõe pähe võtma ja teatmeteostesse kirjutama .\nMainitagu näiteks arvamust muistsest skandinaavlaste kolooniast Oleviste kiriku piirkonnas , millest me arheoloogiliselt ei tea küll mitte kui midagi .\nKuid vähemalt ühes küsimuses on saanud midagi selgemaks - Tallinna algust ei tule otsida mitte ainult Toompealt ja keskaja müüridega ümbritsetud all-linnast , vaid ka hilisemate eeslinnade alalt .\nIlmselt on Tallinnal olnud mitmeid muinasaegseid asustuspesi , võib-olla kalmistuidki .\nNende väljaselgitamine , seda enam mingi asustusloolise terviklikuma pildi saamine , eeldab aga senisest hoopis tõhusamat kultuurkihi kaitset ja uurimist .\nSest kusagilt mujalt meil uut teavet muistse Tallinna kohta õigupoolest saada enam polegi .\n", "meta": {"file": "ajalugu_horisont_1998_2"}, "layers": [{"name": "brat_entities", "attributes": ["brat_id"], "parent": null, "enveloping": null, "ambiguous": false, "serialisation_module": null, "meta": {}, "spans": [{"base_span": [238, 257], "annotations": [{"brat_id": "T1"}]}, {"base_span": [276, 282], "annotations": [{"brat_id": "T8"}]}, {"base_span": [1013, 1022], "annotations": [{"brat_id": "T14"}]}, {"base_span": [1025, 1029], "annotations": [{"brat_id": "T2"}]}, {"base_span": [1369, 1381], "annotations": [{"brat_id": "T11"}]}, {"base_span": [1390, 1403], "annotations": [{"brat_id": "T3"}]}, {"base_span": [1425, 1434], "annotations": [{"brat_id": "T12"}]}, {"base_span": [1435, 1455], "annotations": [{"brat_id": "T4"}]}, {"base_span": [1529, 1542], "annotations": [{"brat_id": "T5"}]}, {"base_span": [1558, 1567], "annotations": [{"brat_id": "T13"}]}, {"base_span": [2569, 2577], "annotations": [{"brat_id": "T9"}]}, {"base_span": [2602, 2614], "annotations": [{"brat_id": "T6"}]}, {"base_span": [2748, 2778], "annotations": [{"brat_id": "T7"}]}, {"base_span": [2815, 2824], "annotations": [{"brat_id": "T10"}]}]}, {"name": "entities", "attributes": ["brat_id"], "parent": null, "enveloping": "brat_entities", "ambiguous": false, "serialisation_module": null, "meta": {}, "spans": [{"base_span": [[1013, 1022]], "annotations": [{"brat_id": "T14"}]}]}, {"name": "event_arguments", "attributes": ["brat_id", "a_text", "rel_type", "b_text", "b_index"], "parent": null, "enveloping": "brat_entities", "ambiguous": true, "serialisation_module": null, "meta": {}, "spans": []}, {"name": "events", "attributes": ["brat_id", "class", "class_confidence", "duration", "duration_confidence", "comment"], "parent": null, "enveloping": "brat_entities", "ambiguous": false, "serialisation_module": null, "meta": {}, "spans": [{"base_span": [[276, 282]], "annotations": [{"brat_id": "T8", "class": "OCCURRENCE", "class_confidence": "high", "duration": "centuries", "duration_confidence": "high", "comment": null}]}, {"base_span": [[1369, 1381]], "annotations": [{"brat_id": "T11", "class": "OCCURRENCE", "class_confidence": "high", "duration": "minutes", "duration_confidence": "neutral", "comment": null}]}, {"base_span": [[1425, 1434]], "annotations": [{"brat_id": "T12", "class": "STATE", "class_confidence": "high", "duration": "centuries", "duration_confidence": "high", "comment": null}]}, {"base_span": [[1558, 1567]], "annotations": [{"brat_id": "T13", "class": "OCCURRENCE", "class_confidence": "high", "duration": "minutes", "duration_confidence": "neutral", "comment": null}]}, {"base_span": [[2569, 2577]], "annotations": [{"brat_id": "T9", "class": "OCCURRENCE", "class_confidence": "high", "duration": "years", "duration_confidence": "high", "comment": null}]}, {"base_span": [[2815, 2824]], "annotations": [{"brat_id": "T10", "class": "OCCURRENCE", "class_confidence": "high", "duration": "weeks", "duration_confidence": "neutral", "comment": null}]}]}, {"name": "timexes", "attributes": ["brat_id", "tid", "type", "value", "mod", "anchor_time_id", "comment"], "parent": null, "enveloping": "brat_entities", "ambiguous": false, "serialisation_module": null, "meta": {}, "spans": [{"base_span": [[238, 257]], "annotations": [{"brat_id": "T1", "tid": "t1", "type": "DURATION", "value": "P100Y", "mod": "MORE_THAN", "anchor_time_id": null, "comment": null}]}, {"base_span": [[1025, 1029]], "annotations": [{"brat_id": "T2", "tid": "t1_1", "type": "DATE", "value": "1839", "mod": null, "anchor_time_id": null, "comment": null}]}, {"base_span": [[1390, 1403]], "annotations": [{"brat_id": "T3", "tid": "t2", "type": "DATE", "value": "1222", "mod": null, "anchor_time_id": null, "comment": null}]}, {"base_span": [[1435, 1455]], "annotations": [{"brat_id": "T4", "tid": "t3", "type": "DATE", "value": "17", "mod": "START", "anchor_time_id": null, "comment": null}]}, {"base_span": [[1529, 1542]], "annotations": [{"brat_id": "T5", "tid": "t4", "type": "DATE", "value": "1154", "mod": null, "anchor_time_id": null, "comment": null}]}, {"base_span": [[2602, 2614]], "annotations": [{"brat_id": "T6", "tid": "t1_2", "type": "DURATION", "value": "PXXY", "mod": null, "anchor_time_id": null, "comment": null}]}, {"base_span": [[2748, 2778]], "annotations": [{"brat_id": "T7", "tid": "t5", "type": "DATE", "value": "1948", "mod": "APPROX", "anchor_time_id": null, "comment": null}]}]}, {"name": "tlinks", "attributes": ["brat_id", "a_text", "rel_type", "b_text", "b_index"], "parent": null, "enveloping": "brat_entities", "ambiguous": true, "serialisation_module": null, "meta": {}, "spans": [{"base_span": [[238, 257], [276, 282]], "annotations": [{"brat_id": "R1", "a_text": "enam kui 100 aastat", "rel_type": "SIMULTANEOUS", "b_text": "andnud", "b_index": 1}]}, {"base_span": [[1013, 1022], [1025, 1029]], "annotations": [{"brat_id": "R7", "a_text": "Faehlmann", "rel_type": "IS_INCLUDED", "b_text": "1839", "b_index": 1}]}, {"base_span": [[1369, 1381], [1390, 1403]], "annotations": [{"brat_id": "R4", "a_text": "ülestähendus", "rel_type": "IS_INCLUDED", "b_text": "1222. aastast", "b_index": 1}]}, {"base_span": [[1425, 1434], [1435, 1455]], "annotations": [{"brat_id": "R5", "a_text": "kasutusel", "rel_type": "INCLUDES", "b_text": "18. sajandi alguseni", "b_index": 1}]}, {"base_span": [[1529, 1542], [1558, 1567]], "annotations": [{"brat_id": "R6", "a_text": "1154. aastast", "rel_type": "INCLUDES", "b_text": "kirjeldus", "b_index": 1}]}, {"base_span": [[2569, 2577], [2602, 2614]], "annotations": [{"brat_id": "R2", "a_text": "vedamine", "rel_type": "SIMULTANEOUS", "b_text": "aastakümneid", "b_index": 1}]}, {"base_span": [[2748, 2778], [2815, 2824]], "annotations": [{"brat_id": "R3", "a_text": "peaaegu poole sajandi taguseid", "rel_type": "INCLUDES", "b_text": "kaevamisi", "b_index": 1}]}]}]}